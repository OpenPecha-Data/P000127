སྨྱུང་གནས་ཀྱི་ཆོ་གའི་དམིགས་རིམ་སོགས་ཕྱོགས་བསྒྲིག་འཕགས་པའི་དགོང་རྒྱན་ཞེས་བྱ་བཞུགས་སོ། །
༈ བན་ཆེན་ལེགས་བཤད་རྒྱུན་སྐྱོང་ཁང་ནས། དཔལ་འཇིག་རྟེན་དབང་ཕྱུག་གི་སྒོ་ནས་སྨྱུང་བར་གནས་པའི་བསྒྲུབ་བྱ་ལྷག་པར་ཆེ་བ་རིན་ཆེན་བྱང་ཆུབ་སེམས་ཀྱི་འཇུག་སྒོ་ཚོགས་གཉིས་ཟབ་པའི་ལམ་ཁྱད་པར་ཅན་རྒྱུད་ལ་འབྱོར་བྱེད་ཀྱི་ཕྱག་དཔེ་འདི་ཉིད་པར་དུ་ཉེ་བར་བསྐྲུན་པའི་སྒོ་ཁྱད་ཡོན་ཏན་འདིས་གང་གིས་སྒྲུབ་པོ་མཐའ་དག་ལ་འཕྲལ་ཡུན་གྱི་ཕན་བདེའི་ལེགས་ཚོགས་སྐྱེ་བའི་རྒྱུར་གྱུར་ཅིག ཅེས་པ་འདི་མཉན་པའི་མཚན་ཙམ་གྱིས་གོས་པ་དེས། སྤྱི་ལོ། ༢༠༡༦ སྤྱི་ཟླ ༥ སྤྱི་ཚེས་ ༢༥ སྦྱར་བའོ།། །།
འཕགས་པ་བཅུ་གཅིག་ཞལ་གྱི་སྨྱུང་ཆོག་བཀྲ་ཤིས་ཀུན་ཁྱབ་ཅེས་བྱ་བ་ཞུགས་སོ། །
ན་མོ་གུ་རུ་ལོ་ཀེ་ཤྭ་ར་ཡེ། །རྒྱལ་ཀུན་ཐུགས་རྗེའི་ཟླ་བ་ནི། །གངས་རིའི་ལྗོངས་ཀྱི་དཔལ་འབར་བ། བླ་མ་སྤྱན་རས་གཟིགས་མགོན་ལ། །བཏུད་ནས་དེ་སྒྲུབ་ཉུང་གསལ་བྲི། །དེ་ལ་མཎྜལ་དྲི་བཟང་གིས་བྱུགས་པའི་སྟེང་པདྨ་འདབ་བརྒྱད་ཕྱོགས་མཚོན་ནམ། །འབྲུ་ཚོམ་དགུ་བཀོད་བའི་མཐར་མཆོད་པས་བསྐོར། །གཏོར་མ་གཅིག་བཤམ། །བུམ་པ་བཟུངས་རིང་གིས་བགེགས་བསྐྲད་པ་བཞག །བླ་མའམ་རྟེན་གྱི་དྲུང་ནས་གསོ་སྦྱོང་གི་སྡོམ་པ་ལེན་པ་ལ། །ཕྱག་གསུམ་འཚལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྟ་ཅང་ཤེས་ལྟ་བུ། གླང་པོ་ཆེན་པོ། བྱ་བ་བྱས་ཤིང༌། བྱེད་པ་བྱས་པ། ཁུར་བོར་བ། རང་གི་དོན་རྗེས་སུ་ཐོབ་པ། སྲིད་པ་ཀུན་ཏུ་སྦྱོར་བ་ཡོངས་སུ་ཟད་པ། ཡང་དག་པའི་བཀའ། ལེགས་པར་རྣམ་པར་གྲོལ་བའི་ཐུགས། ལེགས་པར་རྣམ་པར་གྲོལ་བའི་ཤེས་རབ་ཅན་དེ་རྣམས་ཀྱིས། སེམས་ཅན་ཐམས་ཅད་ཀྱི་དོན་གྱི་ཕྱིར་དང༌། ཕན་པར་བྱ་བའི་ཕྱིར་དང༌། གྲོལ་བར་བྱ་བའི་ཕྱིར་དང༌། ནད་མེད་པར་བྱ་བའི་ཕྱིར་དང༌། མུ་གེ་མེད་པར་བྱ་བའི་ཕྱིར་དང༌། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང༌། །བླ་ན་མེད་པ་ཡང་དག་པར་རྫོགས་པའི་བྱང་ཆུབ་རྟོགས་པར་བྱ་བའི་ཕྱིར། གསོ་སྦྱོང་ངེས་པར་བླངས་པ་དེ་བཞིན་ཏུ། །བདག་མིང་འདི་ཞེས་བགྱི་བས་ཀྱང༌། །དུས་འདི་ནས་བཟུང་སྟེ། ཇི་སྲིད་སང་ཉི་མ་མ་ཤར་གྱི་བར་དུ་གསོ་སྦྱོང་ངེས་པར་བླང་བར་བགྱིའོ། །ལན་གསུམ། །དེང་ནས་སྲོག་གཅོད་མི་བྱ་ཞིང༌། །གཞན་གྱི་ནོར་ཡང་བླང་མི་བྱ། །འཁྲིག་པའི་ཆོས་ཀྱང་མི་སྤྱད་ཅིང༌། །རྫུན་གྱི་ཚིག་ཀྱང་མི་སྨྲའོ། །སྐྱོན་ནི་མང་པོ་ཉེར་བརྟེན་པའི། །ཆང་ནི་ཡོངས་སུ་སྤང་བར་བྱ། །ཁྲི་སྟན་ཆེ་མཐོ་མི་བྱ་ཞིང༌། །དེ་བཞིན་དུས་མ་ཡིན་པའི་ཟས། །དྲི་དང་ཕྲེང་བ་དང་ནི་རྒྱན། །གར་དང་གླུ་སོགས་སྤང་བར་བྱ། །ཇི་ལྟར་དགྲ་བཅོམ་རྟག་ཏུ་ནི། །སྲོག་གཅོད་ལ་སོགས་མི་བྱེད་ལྟར། །དེ་ལྟར་སྲོག་གཅོད་ལ་སོགས་སྤང༌། །བླ་མེད་བྱང་ཆུབ་མྱུར་ཐོབ་ཤོག །སྡུག་བསྔལ་མང་དཀྲུགས་འཇིག་རྟེན་འདི། །སྲིད་པའི་མཚོ་ལས་སྒྲོལ་བར་ཤོག །ཕྱག་གསུམ། ཨོཾ་ཨ་མོ་གྷ་ཤཱི་ལ། སམྦྷ་ར་སམྦྷ་ར། བྷ་ར་བྷ་ར། མ་ཧཱ་ཤུདྡྷ་ས་ཏྭ། པདྨ་བི་བྷུ་ཥི་ཏ་བྷུ་ཛ། དྷ་ར་དྷ་ར། ས་མནྟ་ཨ་བ་ལོ་ཀི་ཏེ་ཧཱུྃ་ཕཊ་སྭཱ་ཧཱ། ཁྲིམས་ཀྱི་ཚུལ་ཁྲིམས་སྐྱོན་མེད་ཅིང༌། །ཚུལ་ཁྲིམས་རྣམ་པར་དག་དང་ལྡན། །རློམ་སེམས་མེད་པའི་ཚུལ་ཁྲིམས་ཀྱིས། །ཚུལ་ཁྲིམས་ཕ་རོལ་ཕྱིན་རྫོགས་ཤོག།
བརྒྱུད་རིམ་གྱི་གསོལ་འདེབས་བྱ་འདོད་ན། ༈ །སྤྱན་རས་གཟིགས་དབང་དགེ་སློང་དཔལ་མོ་དང༌། །ཡེ་ཤེས་བཟང་པོ་ཟླ་བ་གཞོན་ནུ་དང༌། །ཕེ་ཉ་བ་དང་བྱང་སེམས་ཟླ་རྒྱལ་ཞབས། །ཉི་ཕུག་པ་དང་སྲུ་སྟོན་རྡོ་རྗེ་རྒྱལ། །ཞང་སྟོན་དགྲ་འཇགས་མཁན་པོ་རྩི་འདུལ་བ། བདེ་བ་ཅན་པ་མཁས་པ་ཆུ་བཟང་པ། །ཤེས་རབ་འབུམ་བ་རྒྱལ་སྲས་རིན་པོ་ཆེ། །དཀོན་མཆོག་བཟང་པོ་བླ་མ་ངག་དབང་པ། །བྱང་ཆུབ་སེང་གེ་མཁན་ཆེན་སྙག་ཕུ་པ། །བསོད་ནམས་དར་དང་འཇམ་དཔལ་བཟང་པོ་དང༌། །སངས་རྒྱས་མཉན་པ་མི་བསྐྱོད་རྡོ་རྗེའི་ཞབས། དཀོན་མཆོག་ཡན་ལག་དབང་ཕྱུག་རྡོ་རྗེ་དང༌། །ཆོས་ཀྱི་དབང་ཕྱུག་ངག་གི་དབང་ཕྱུག་དང༌། །སྤྲུལ་སྐུ་སྒྲུབ་བརྒྱུད་བསྟན་པ་རྣམ་རྒྱལ་དང༌། །ཀརྨ་ངེས་དོན་བསྟན་པ་རབ་རྒྱས་དང༌། །མཁས་མཆོག་གྲུབ་དབང་བསྟན་འཛིན་འགྱུར་མེད་སོགས། །རྩ་བརྒྱུད་དཔལ་ལྡན་བླ་མ་མཆོག་རྣམས་ལ། །གསོལ་བ་འདེབས་སོ་བྱིན་གྱིས་བརླབས་ཏུ་གསོལ།
ཆོ་ག་དངོས་ལ་དང་པོ་སྐྱབས་སེམས་ནི། །སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། བྱང་ཆུབ་བར་དུ་བདག་ནི་སྐྱབས་སུ་མཆི། །བདག་གིས་སྦྱིན་སོགས་བགྱིས་པའི་བསོད་ནམས་ཀྱིས། །འགྲོ་ལ་ཕན་ཕྱིར་སངས་རྒྱས་གྲུབ་པར་ཤོག །ལན་གསུམ། ཚོགས་བསགས་ནི། བདག་ཉིད་སྤྱན་རས་གཟིགས་གསལ་བའི། །ཐུགས་ཀའི་ཧྲཱིཿལས་འོད་འཕྲོས་པས། །བླ་མ་ཐུགས་རྗེ་ཆེན་པོ་ལ། །སངས་རྒྱས་བྱང་སེམས་ཀྱིས་བསྐོར་བ། །མདུན་མཁར་སྤྱན་དྲངས་བཞུགས་པར་གྱུར། །ཕྱོགས་བཅུ་དུས་གསུམ་བཞུགས་པ་ཡི། །རྒྱལ་བ་སྲས་བཅས་ཐམས་ཅད་ལ། །ཀུན་ནས་དྭང་བས་ཕྱག་འཚལ་ལོ། །མེ་ཏོག་བདུག་སྤོས་མར་མེ་དྲི། །ཞལ་ཟས་རོལ་མོ་ལ་སོགས་པ། །དངོས་འབྱོར་ཡིད་ཀྱིས་སྤྲུལ་ནས་འབུལ། །འཕགས་པའི་ཚོགས་ཀྱིས་བཞེས་སུ་གསོལ། །ཐོག་མ་མེད་ནས་ད་ལྟའི་བར། །མི་དགེ་བཅུ་དང་མཚམས་མེད་ལྔ། །སེམས་ནི་ཉོན་མོངས་དབང་གྱུར་པའི། །སྡིག་པ་ཐམས་ཅད་བཤགས་པར་བགྱི། །ཉན་ཐོས་རང་རྒྱལ་བྱང་ཆུབ་སེམས། །སོ་སོ་སྐྱེ་བོ་ལ་སོགས་པའི། །དུས་གསུམ་དགེ་བ་ཅི་བསགས་པ། །བསོད་ནམས་ལ་ནི་རྗེས་ཡི་རང༌། །སེམས་ཅན་རྣམས་ཀྱི་བསམ་པ་དང༌། །བློ་ཡི་བྱེ་བྲག་ཇི་ལྟ་བར། །ཆེ་ཆུང་ཐུན་མོང་ཐེག་པ་ཡི། །ཆོས་ཀྱི་འཁོར་ལོ་བསྐོར་དུ་གསོལ། །འཁོར་བ་ཇི་སྲིད་མ་སྟོང་བར། །མྱང་ངན་མི་འདར་ཐུགས་རྗེ་ཡིས། །སྡུག་བསྔལ་རྒྱ་མཚོར་བྱིང་བ་ཡི། །སེམས་ཅན་རྣམས་ལ་གཟིགས་སུ་གསོལ། །བདག་གིས་བསོད་ནམས་ཅི་བསགས་པ། །ཐམས་ཅད་བྱང་ཆུབ་རྒྱུར་གྱུར་ནས། །རིང་པོར་མི་ཐོགས་འགྲོ་བ་ཡི། །འདྲེན་པའི་དཔལ་དུ་བདག་གྱུར་ཅིག །སེམས་ཅན་བདེ་ལྡན་སྡུག་བསྔལ་བྲལ། །བདེ་ལས་མི་ཉམས་བཏང་སྙོམས་ཤོག
བདག་བསྐྱེད་ནི། །ཨོཾ་སྭ་བྷཱ་ཝ་ཤུདྡྷཱཿ སརྦ་དྷརྨཿ སྭཱ་བྷཱ་ཝ་ཤུདྡྷོ་྅ཧཾ། །གཟུང་འཛིན་ཆོས་རྣམས་སྟོང་པར་གྱུར། །དེའི་ངང་ལས་པད་ཟླའི་སྟེང༌། །རང་སེམས་ཧྲཱིཿཡིག་དཀར་པོ་ལས། །འོད་འཕྲོས་སེམས་ཅན་དོན་བྱས་ནས། །ཚུར་འདུས་ཧྲཱིཿཡིག་པདྨ་ནི། །གསེར་མདོག་འབར་བ་ཧྲཱིཿས་མཚན་གྱུར། །སླར་ཡང་དེ་ལས་ལྕགས་ཀྱུ་དང༌། །ཞགས་པ་ལྟ་བུའི་འོད་འཕྲོས་པས། །ཕྱོགས་བཅུའི་སངས་རྒྱས་བྱང་སེམས་རྣམས། །སྤྱན་དྲངས་དེ་ལ་ཐིམ་པ་ཡིས། །སྐད་ཅིག་ཉིད་ལ་པདྨ་ནི། །ཧྲཱིཿདང་བཅས་པ་ཡོངས་གྱུར་ལས། །བདག་ཉིད་འཕགས་པ་སྤྱན་རས་གཟིགས། །སྐུ་མདོག་དཀར་པོ་ལང་ཚོ་ཅན། །བཅུ་གཅིག་ཞལ་གྱི་རྩ་ཞལ་དཀར། །གཡས་ལྗང་གཡོན་དམར་དེ་ཡི་སྟེང༌། །དབུས་ལྗང་གཡས་དམར་གཡོན་དཀར་བ། །དེ་སྟེང་དབུས་དམར་གཡས་དཀར་ཞིང༌། །གཡོན་ལྗང་པ་རྣམས་ཞི་ཉམས་ཅན། །དེ་སྟེང་ཁྲོ་ཞལ་ནག་པོ་ནི། །སྤྱན་གསུམ་མཆེ་གཙིགས་ཁྲོ་གཉེར་ཅན། །དེ་ཡི་སྟེང་ན་ཞི་ཞལ་ནི། །དམར་པོ་གཙུག་ཏོར་ལྡན་པ་ཉིད། །རྒྱན་སྤངས་མགུལ་བཅས་རྣམ་པར་གསལ། །རྩ་བའི་ཕྱག་བརྒྱད་དང་པོ་གཉིས། །ཐུགས་ཀར་ཐལ་སྦྱར་གཡས་གཉིས་པས། །བགྲང་ཕྲེང་གསུམ་པ་མཆོག་སྦྱིན་མཛད། །བཞི་པས་འཁོར་ལོ་འཛིན་པ་སྟེ། །གཡོན་གྱི་གཉིས་པས་པདྨ་དང༌། །གསུམ་པས་སྤྱི་བླུགས་བཞི་པ་ཡིས། །མདའ་གཞུ་ཡོངས་སུ་འཛིན་པའོ། །དེ་ལྷག་ཕྱག་ནི་དགུ་བརྒྱ་དང༌། །དགུ་བཅུ་རྩ་གཉིས་མཆོག་སྦྱིན་མཛད། །དེ་ལྟར་སྟོང་ཕྲག་ཕྱག་རྣམས་ཀྱི། །མཐིལ་དུ་སྤྱན་རེ་ལྡན་པའོ། །ནོར་བུ་རིན་ཆེན་རྒྱན་འཕྱང་ཞིང༌། །སྐུ་སྟོད་ནུ་མ་གཡོན་པ་ནི། །རི་དྭགས་ལྤགས་པས་ཡོངས་བཀབ་པ། །ཀཱ་ཤིའི་རས་ཀྱི་ཤམ་ཐབས་ཅན། །ཡིད་འོང་དར་གྱི་ཅོད་པན་འཛིན། །འོད་ཟེར་དཀར་པོ་འཕྲོ་བར་གྱུར། །དེ་ཡི་ཐུགས་ཀར་ཟླ་བའི་སྟེང༌། །ཧྲཱིཿཡིག་དཀར་པོ་འོད་ཟེར་གྱིས། །པོ་ཏཱ་ལ་ནས་སྤྱན་རས་གཟིགས། །འཁོར་དང་བཅས་པ་སྤྱན་དྲངས་གྱུར། ཨོཾ་བཛྲ་ཨརྒྷཾ་ཨཱཿཧཱུྃ། ཨོཾ་བཛྲ་པདྱཾ་ཨཱཿཧཱུྃ། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷུ་པེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝིདྱ་ཨཱཿཧཱུྃ། ཨོཾ་བཛྲ་ཤཔྟ་ཨཱཿཧཱུྃ། གྱིས་མཆོད། སྐྱོན་གྱིས་མ་གོས་སྐུ་མདོག་དཀར། །རྫོགས་སངས་རྒྱས་ཀྱིས་དབུ་ལ་བརྒྱན། །ཐུགས་རྗེའི་སྤྱན་གྱིས་འགྲོ་ལ་གཟིགས། སྤྱན་རས་གཟིགས་ལ་ཕྱག་འཚལ་བསྟོད། ཛཿཧཱུྃ་བྃ་ཧོ་གཉིས་མེད་གྱུར། །གནས་གསུམ་ཨོཾ་ཨཱཿཧཱུྃ་གིས་མཚན། །སླར་ཡང་ཧྲཱིཿལས་འོད་འཕྲོས་པས། །དབང་ལྷ་རིགས་ལྔ་འཁོར་བཅས་བྱོན། །དེ་དག་རྣམས་ཀྱི་ཐུགས་ཀ་ནས། །ཡེ་ཤེས་བདུད་རྩི་འཛིན་པ་ཡི། །ཡུམ་བཞི་འཕྲོས་ནས་བདག་ཉིད་ལ། །མངོན་པར་དབང་བསྐུར་ཆུ་ཡི་ལྷག །སྟེང་དུ་ལུད་པས་སྤྱི་གཙུག་ཏུ། བླ་མའི་ངོ་བོ་འོད་དཔག་མེད། །དཔྲལ་བར་མི་བསྐྱོད་རྣ་གཡས་སུ། །རིན་འབྱུང་རྣ་གཡོན་དོན་གྲུབ་ཉིད། །ལྟག་པར་རྣམ་པར་སྣང་མཛད་དེ། །རིགས་བདག་རྣམས་ཀྱིས་དབུར་བརྒྱན་གྱུར། ༈ རང་གི་ཐུགས་ཀར་པད་ཟླའི་སྟེང༌། །ཡེ་ཤེས་སེམས་དཔའི་ངོ་བོ་ཉིད། །ཐུགས་རྗེ་ཆེན་པོ་ཚོན་གང་བ། དེ་ཡི་ཐུགས་ཀར་ཏིང་ངེ་འཛིན། །སེམས་དཔའ་ཧྲཱིཿཡིག་དཀར་པོ་ལས། འོད་འཕྲོས་འགྲོ་བའི་སྒྲིབ་སྦྱངས་ནས། །ཐུགས་རྗེ་ཆེན་པོའི་སྐུར་གྱུར་པ། །ཚུར་འདུས་ཧྲཱིཿལ་ཐིམ་པར་གྱུར། །ན་མོ་རཏྣ་ཏྲ་ཡཱ་ཡ། །ན་མ་ཨཱརྻ་ཛྙཱ་ན་སཱ་ག་ར་བཻ་རོ་ཙ་ན་བྻཱུ་ཧ་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷཡ། ན་མཿསརྦ་ཏ་ཐཱ་ག་ཏ་བྷྱཿ ཨརྷ་ད་བྷྱཿ སམྱཀྶཾ་བུདྡྷེ་བྷྱཿ ན་མཿཨཱརྻ་ཨ་བ་ལོ་ཀི་ཏེ་ཤྭ་རཱ་ཡ། བོ་དྷི་ས་ཏྭ་ཡ། མ་ཧཱ་ས་ཏྭ་ཡ། མ་ཧཱ་ཀཱ་རུ་ནི་ཀཱ་ཡ། ཏདྱ་ཐཱ། ཨོཾ་དྷ་ར་དྷ་ར། དྷི་རི་དྷི་རི། དྷུ་རུ་དྷུ་རུ། ཨི་ཊྚེ་ཝི་ཊྚེ། ཙ་ལེ་ཙ་ལེ། པྲ་ཙ་ལེ་པྲ་ཙ་ལེ། ཀུ་སུ་མེ། ཀུ་སུ་མ་ཝ་རེ། ཨི་ལི་མི་ལི་ཙི་ཏེ་ཛྭ་ལ་མ་པ་ན་ཡ་སྭཱ་ཧཱ། གཟུངས་རིང་ཚར་གཅིག་གིས་དྲངས་པའི་གཟུངས་ཐུང་བརྒྱ་བརྒྱད། ཨོཾ་མ་ཎི་པདྨེ་ཧཱུྃ། ཡིག་དྲུག་ཅི་ནུས་བཟླ།
དེ་ནས་མདུན་བསྐྱེད་ནི། ཨོཾ་ཧྱ་གྲ໏་ཝ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷཿ སརྦ་དྷརྨཿ སྭ་བྷཱ་ཝ་ཤུདྡྷོ྅་ཧཾ། ཆོས་རྣམས་ཐམས་ཅད་སྟོང་པར་གྱུར། དེ་ཡི་ངང་ལས་རང་ཉིད་ཀྱི། ཐུགས་ཀའི་ཧྲཱིཿལས་བྷྲཱུྃ་ཡིག་ནི། །མདུན་དུ་འཕྲོས་ནས་ཞུ་བ་ལས། །རིན་ཆེན་ལས་གྲུབ་གཞལ་ཡས་ཁང༌། །གྲུ་བཞི་སྒོ་བཞི་ལྡན་པའི་དབུས། །རིན་ཆེན་ཁྲི་དང་ཟླ་བའི་སྟེང༌། །སྣ་ཚོགས་པདྨ་འདབ་བརྒྱད་ཀྱི། །ལྟེ་བར་ཧྲཱིཿལས་རང་འདྲ་བའི། །ཐུགས་རྗེ་ཆེན་པོའི་རྣམ་པར་གསལ། །ཤར་དུ་ཧཱུྃ་ལས་མི་བསྐྱོད་པ། །སྔོན་པོ་ས་གནོན་ཕྱག་རྒྱ་ཅན། །ལྷོ་རུ་ཏྲཱྃ་ལས་རིན་འབྱུང་ནི། །སེར་པོ་མཆོག་སྦྱིན་ཕྱག་རྒྱ་ཅན། །ནུབ་ཏུ་ཨོཾ་ལས་རྣམ་སྣང་མཛད། །དཀར་པོ་བྱང་ཆུབ་མཆོག་གི་ཚུལ། །བྱང་དུ་ཨ་ལས་དོན་གྲུབ་ནི། །ལྗང་གུ་སྐྱབས་སྦྱིན་ཕྱག་རྒྱ་ཅན། །སངས་རྒྱས་མཆོག་གི་སྤྲུལ་སྐུའི་ཚུལ། །གནས་གསུམ་ཨོཾ་ཨཱ་ཧཱུྃ་ཉིད་ལས། །ཡེ་ཤེས་སེམས་དཔའ་སྤྱན་དྲངས་ཐིམ། །ཛཿཧཱུྃ་བྃ་ཧོཿ གཉིས་མེད་གྱུར། །སླར་ཡང་ཧྲཱིཿལས་འོད་འཕྲོས་པས། །དབང་ལྷ་སྤྱན་དྲངས་དབང་བསྐུར་ཏེ། །ཆུ་ཞབས་ཡར་ལུད་གཙོ་བོ་ལ། །འོད་དཔག་མེད་དང་རིགས་བཞི་པོར། །སོ་སོའི་རིགས་ཀྱི་དབུར་བརྒྱན་གྱུར། །བདག་དང་མདུན་དུ་བཞུགས་པ་ཡི། །ཐུགས་རྗེ་ཆེན་པོའི་ཕྱག་སོར་ལས། །ཡེ་ཤེས་བདུད་རྩིའི་རྒྱུན་བབས་པས། །བུམ་གང་ཡི་དྭགས་ཀུན་ཚིམ་གྱུར། །ན་མོ་རཏྣ་ཏྲ་ཡཱ་ཡ། །ན་མ་ཨཱརྻ་ཛྙཱ་ན་སཱ་ག་ར་བཻ་རོ་ཙ་ན་བྻཱུ་ཧ་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷཡ། ན་མཿསརྦ་ཏ་ཐཱ་ག་ཏ་བྷྱཿ ཨརྷ་ད་བྷྱཿ སམྱཀྶཾ་བུདྡྷེ་བྷྱཿ ན་མཿཨཱརྻ་ཨ་བ་ལོ་ཀི་ཏེ་ཤྭ་རཱ་ཡ། བོ་དྷི་ས་ཏྭ་ཡ། མ་ཧཱ་ས་ཏྭ་ཡ། མ་ཧཱ་ཀཱ་རུ་ནི་ཀཱ་ཡ། ཏདྱ་ཐཱ། ཨོཾ་དྷ་ར་དྷ་ར། དྷི་རི་དྷི་རི། དྷུ་རུ་དྷུ་རུ། ཨི་ཊྚེ་ཝི་ཊྚེ། ཙ་ལེ་ཙ་ལེ། པྲ་ཙ་ལེ་པྲ་ཙ་ལེ། ཀུ་སུ་མེ། ཀུ་སུ་མ་ཝ་རེ། ཨི་ལི་མི་ལི་ཙི་ཏེ་ཛྭ་ལ་མ་པ་ན་ཡ་སྭཱ་ཧཱ། ཅེས་གཟུངས་རིང་བརྒྱ་བརྒྱད་དང་ཡིག་དྲུག་ཅི་ནུས་བཟླ། །ཨོཾ་མ་ཎི་པདྨེ་ཧཱུྃ།།
དབྱངས་གསལ་ཡིག་བརྒྱ་རྟེན་སྙིང་བཅས་ཀྱིས་ཁ་བསྐོང་ལ། །ཨོཾ །ཨ་ཨཱ༌། ཨི་ཨཱི། ཨུ་ཨཱུ། ར໏་རཱ໏། ལ໏་ལཱ໏། ཨེ་ཨཱཻ། ཨོ་ཨཱཽ། ཨཾ་ཨཱ། ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵཿ ཨོཾ་བཛྲ་ས་ཏྭ་ས་མ་ཡ༔ མ་ནུ་པཱ་ལ་ཡ༔ བཛྲ་ས་ཏྭ་ཏྭེ་ནོ་པ་ཏི་ཥྛ་དྲི་ཌྷོ་མེ་བྷ་ཝ༔ སུ་ཏ་ཥྱོ་མེ་བྷ་ཝ༔ སུ་པོ་ཥྱོ་མེ་བྷ་ཝ༔ ཨ་ནུ་རཀྟོ་མེ་བྷ་ཝ༔ སརྦ་སིདྡྷི་མྨེ་པྲ་ཡ་ཙྪ༔ སརྦ་ཀརྨ་སུ་ཙ་མེ༔ ཙི་ཏྟཾ་ཤྲི་ཡཿཀུ་རུ་ཧཱུྃ༔ ཧ་ཧ་ཧ་ཧ་ཧོ༔ བྷ་ག་ཝཱན༔ སརྦ་ཏ་ཐཱ་ག་ཏ་བཛྲ་མཱ་མེ་མུཉྩ་བཛྲི་བྷ་ཝ༔ མ་ཧཱ་ས་མ་ཡ་ས་ཏྭ་ཨཱ༔ །ཨོཾ་ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་ཝ་ད་ཏེ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དི་མ་ཧཱ་ཤྲཱ་མ་ཎཿསྭཱ་ཧཱ། །ལན་གསུམ། །དེ་ནས་བདག་གི་ཡེ་ཤེས་པ། །མདུན་གྱི་གཙོ་བོར་ཐིམ་པར་གྱུར། །དེ་ནས་ཡན་ལག་བདུན་པ་འབུལ་བ་ནི་ཕྱག་འཚལ་བའི་གཟུངས་བཅས། དཀོན་མཆོག་གསུམ་ལ་ཕྱག་འཚལ་ལོ། ན་མོ་མཉྫུཤྲཱི་ཡེ། ན་མོཿསུ་ཤྲཱི་ཡེ། ན་མོ་ཨུཏྟ་མ་ཤྲཱི་ཡེ་སྭཱ་ཧཱ། སངས་རྒྱས་ཐམས་ཅད་འདུས་པའི་སྐུ། །རྡོ་རྗེ་འཛིན་པའི་ངོ་བོ་ཉིད། །དཀོན་མཆོག་གསུམ་གྱི་རྩ་བ་སྟེ། །བླ་མ་རྣམས་ལ་ཕྱག་འཚལ་ལོ། །དུས་གསུམ་བདེ་བར་གཤེགས་པ་ཆོས་ཀྱི་སྐུ། །འགྲོ་དྲུག་སེམས་ཅན་རྣམས་ལ་སྤྱན་རས་གཟིགས། །ནམ་མཁའ་ལྟ་བུར་ཁྱབ་པའི་བཅུ་གཅིག་ཞལ། །གཟི་བརྗིད་འོད་དཔག་མེད་ལ་ཕྱག་འཚལ་ལོ། །ཕྱག་སྟོང་འཁོར་ལོས་སྒྱུར་བའི་རྒྱལ་པོ་སྟོང༌། །སྤྱན་སྟོང་བསྐལ་པ་བཟང་པོའི་སངས་རྒྱས་སྟོང༌། །གང་ལ་གང་འདུལ་དེ་ལ་དེར་སྟོན་པའི། །བཙུན་པ་སྤྱན་རས་གཟིགས་ལ་ཕྱག་འཚལ་ལོ། །ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང༌། །གཟུགས་སྐུ་འཇའ་ཚོན་བཞིན་དུ་སོ་སོར་གསལ། །ཐབས་དང་ཤེས་རབ་མཆོག་ལ་མངའ་བརྙེས་པ། །རིགས་ལྔ་བདེ་བར་གཤེགས་ལ་ཕྱག་འཚལ་ལོ། །མཁའ་ལྟར་ཁྱབ་པའི་རྒྱལ་བ་སྲས་བཅས་ལ། །བདག་དང་མཁའ་མཉམ་འགྲོ་བ་མ་ལུས་པས། །ལུས་འདི་ཞིང་རྡུལ་མཉམ་པར་རབ་སྤྲུལ་ནས། །རྟག་ཏུ་གུས་པའི་ཡིད་ཀྱིས་ཕྱག་འཚལ་ལོ། །བདག་གི་སྙིང་ཁའི་ས་བོན་ལས། །འཕྲོས་པའི་མེ་ཏོག་བདུག་སྤོས་དང༌། །མར་མེ་དྲི་ཆབ་ཞལ་ཟས་སོགས། །འཛིན་བའི་ལྷ་མོ་རྣམས་ཀྱི་མཆོད། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷུ་པེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝིདྱ་ཨཱཿཧཱུྃ། ཨོཾ་བཛྲ་ཤཔྟ་ཨཱཿཧཱུྃ། །ས་གཞི་སྤོས་ཆུས་བྱུགས་ཤིང་མེ་ཏོག་བཀྲམ། །རི་རབ་གླིང་བཞི་ཉི་ཟླས་བརྒྱན་པ་འདི། །སངས་རྒྱས་ཞིང་དུ་དམིགས་ཏེ་ཕུལ་བ་ཡིས། །འགྲོ་ཀུན་རྣམ་དག་ཞིང་ལ་སྤྱོད་པར་ཤོག །གང་ཡང་བདག་གིས་དུས་ཀུན་ཏུ། །སྡིག་པ་བགྱིས་པ་གང་གྱུར་པ། །སྐྲག་པས་རྨི་འདྲར་བཤགས་བགྱིད་ཅིང༌། དེང་ནས་བརྩམས་ཏེ་འབྱུང་མི་བགྱིད། །དགེ་བ་རྣམས་ལ་རྗེས་ཡི་རངས། །འཁོར་ལོ་བསྐོར་ཞིང་གསོལ་བ་འདེབས། །སངས་རྒྱས་བྱང་ཆུབ་ཡིད་ཀྱིས་བཟུང༌། །ཐམས་ཅད་བྱང་ཆུབ་མཆོག་ཏུ་བསྔོ། །རང་གི་སྤྱི་བོར་དགེ་སློང་མ། །དཔལ་མོ་བཞུགས་ནས་ངོ་ཆེན་མཛད། ༈ ཨོཾ་འཇིག་རྟེན་མགོན་པོ་ལ་ཕྱག་འཚལ་ལོ། །འཇིག་རྟེན་བླ་མ་སྲིད་པ་གསུམ་གྱིས་བསྟོད་པ་པོ། །ལྷ་ཡི་གཙོ་བོ་བདུད་དང་ཚངས་པས་བསྟོད་པ་པོ། །ཐུབ་པའི་རྒྱལ་མཆོག་བསྟོད་པས་གྲུབ་པར་མཛད་པ་པོ། །འཇིག་རྟེན་གསུམ་གྱི་མགོན་པོ་མཆོག་ལ་ཕྱག་འཚལ་ལོ། །བདེ་གཤེགས་དཔག་མེད་སྐུ་སྟེ་སྐུ་བཟང་འཛིན་པ་པོ། །བདེ་གཤེགས་སྣང་མཐའ་ཡས་ཀྱི་དབུ་རྒྱན་འཛིན་པ་པོ། །ཕྱག་གཡས་མཆོག་སྦྱིན་ཡི་དྭགས་བཀྲེས་སྐོམ་སེལ་བ་པོ། །ཕྱག་གཡོན་གསེར་གྱི་པདྨས་རྣམ་པར་བརྒྱན་པ་པོ། །དྲི་ཞིམ་རལ་པའི་ཕྲེང་བ་དམར་སེར་འཁྱུག་པ་པོ། །ཞལ་རས་རྒྱས་བ་ཟླ་བ་ལྟ་བུར་མཛེས་པ་པོ། །སྤྱན་གྱི་པདྨ་མཆོག་ཏུ་བཟང་ཞིང་ཡངས་པ་པོ། །ཁ་བ་དུང་ལྟར་རྣམ་དཀར་དྲི་ངད་ལྡན་པ་པོ། །དྲི་མེད་འོད་ཆགས་མུ་ཏིག་ཚོམ་བུ་འཛིན་པ་པོ། མཛེས་པའི་འོད་ཟེར་སྐྱ་རེངས་དམར་པོས་བརྒྱན་པ་པོ། །པདྨའི་མཚོ་ལྟར་ཕྱག་ནི་མངར་བར་བྱས་པ་པོ། །སྟོན་ཀའི་སྤྲིན་གྱི་མདོག་དང་ལྡན་ཞིང་གཞོན་པ་པོ། །རིན་ཆེན་མང་པོས་དཔུང་པ་གཉིས་ནི་བརྒྱན་པ་པོ། །ལོ་མའི་མཆོག་ལྟར་ཕྱག་མཐིལ་གཞོན་ཞིང་འཇམ་པ་པོ། །རི་དྭགས་པགས་པས་ནུ་མ་གཡོན་པ་བཀབ་པ་པོ། །སྙན་ཆ་གདུ་བུས་སྒེག་ཅིང་རྒྱན་རྣམས་འཆང་བ་པོ། །དྲི་མ་མེད་པ་པདྨའི་མཆོག་ལ་གནས་པ་པོ། །ལྟེ་བའི་ངོས་ནི་པདྨའི་འདབ་ལྟར་འཇམ་པ་པོ། །གསེར་གྱི་སྐ་རགས་མཆོག་ལ་ནོར་བུས་སྤྲས་པ་པོ། །སྟ་ཟུར་དཀྲིས་པའི་རས་བཟང་ཤམ་ཐབས་འཛིན་པ་པོ། །ཐུབ་པའི་མཁྱེན་མཆོག་མཚོ་ཆེན་ཕ་རོལ་ཕྱིན་པ་པོ། །མཆོག་བརྙེས་བསོད་ནམས་མང་པོ་ཉེ་བར་བསགས་པ་པོ། །རྟག་ཏུ་བདེ་བའི་འབྱུང་གནས་རྒ་ནད་སེལ་བ་པོ། །གསུམ་མཐར་མཛད་ཅིང་མཁའ་སྤྱོད་སྤྱོད་པ་སྟོན་པ་པོ། །ལུས་ཅན་མཆོག་སྟེ་བདུད་དཔུང་འཁྲུགས་ལས་རྒྱལ་བ་པོ། །གསེར་གྱི་རྐང་གདུབ་སྒྲ་ཡིས་ཞབས་ཡིད་འོང་བ་པོ། །ཚངས་པའི་གནས་པ་བཞི་ཡིས་དབེན་པར་མཛད་པ་པོ། །ངང་པའི་འགྲོས་འདྲ་གླང་ཆེན་དྲེགས་ལྟར་གཤེགས་པ་པོ། །ཚོགས་ཀུན་ཉེ་བར་བསགས་ཤིང་བསྟན་པ་གཉེར་བ་པོ། །འོ་མའི་མཚོ་དང་ཆུ་ཡི་མཚོ་ལས་སྒྲོལ་བ་པོ། །གང་ཞིག་རྟག་ཏུ་ཐོ་རངས་ལངས་ནས་གུས་པ་ཡིས། །སྤྱན་རས་གཟིགས་ཀྱི་དབང་པོ་ཡིད་ལ་སེམས་བྱེད་ཅིང༌། །བསྟོད་པའི་མཆོག་འདིས་དག་ཅིང་གསལ་བར་བསྟོད་བྱེད་ན། །དེ་ནི་སྐྱེས་པའམ་ནི་བུད་མེད་ཡིན་ཀྱང་རུང༌། །འཇིག་རྟེན་འདིའམ་མ་འོངས་སྐྱེ་བ་ཐམས་ཅད་དུ། །འཇིག་རྟེན་འཇིག་རྟེན་ལས་འདས་དགོས་པ་ཀུན་འགྲུབ་ཤོག །སོགས་ཚར་ཉེར་གཅིག་གམ་བདུན་བརྗོད། །བསྟན་པ་བསྟན་འཛིན་ཡུན་རིང་གནས་པ་དང༌། །བདག་སོགས་འགྲོ་རྣམས་བྱང་ཆུབ་སེམས་འབྱོངས་ཤིང༌། །ཞི་ལྷག་ཟུང་འབྲེལ་ཏིང་འཛིན་རབ་ཐོབ་ནས། །ཀུན་མཁྱེན་ཤེས་རབ་རྟོགས་པར་བྱིན་གྱིས་རློབས། །
དེ་ནས་འདས་གཏོར་བསང་སྦྱངས། ཨོཾ་ཧྱ་གྲ໏་ཝ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷཿ སརྦ་དྷརྨཿ སྭ་བྷཱ་ཝ་ཤུདྡྷོ྅་ཧཾ། ཨོཾ་ཨཱཿཧཱུྃ། གསུམ་གྱིས་བརླབ། ཁ་དོག་དྲི་རོ་ནུས་པ་རྣམས། །ཕུན་ཚོགས་ལྡན་པའི་གཏོར་མ་འདི། །འཕགས་པ་སྤྱན་རས་གཟིགས་དབང་དང༌། །རྒྱལ་བ་སྲས་དང་བཅས་ལ་འབུལ། ཨོཾ་མ་ཎི་པདྨེ་ཧཱུྃ། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ནཾ་ཨདྱ་ནུཏྤནྣ་ཏྭཱ་ཏ་ཨོཾ་ཨཱ་ཧཱུྃ་ཕཊ་སྭཱ་ཧཱ། ལན་གསུམ་གྱིས་ཕུལ། བྱང་ཆུབ་སེམས་ནི་རིན་པོ་ཆེ། །མ་སྐྱེས་པ་རྣམས་སྐྱེ་གྱུར་ཅིག །སྐྱེས་པ་ཉམ་པ་མེད་པ་དང༌། །གོང་ནས་གོང་དུ་འཕེལ་བར་མཛོད། །ཀླུ་གཏོར་སོགས་བསང་སྦྱངས། ཨོཾ་ཧྱ་གྲ་ཝ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷཿ སརྦ་དྷརྨཿ སྭ་བྷཱ་ཝ་ཤུདྡྷོ྅་ཧཾ། ཨོཾ་ཨཱཿཧཱུྃ། གསུམ། ཨོཾ་དཱ་ཤ་དཱི་ཀ་ལོ་ཀཱ་པཱ་ལ་ན་ག་རཱ་ཛ་ཝ་རུ་ན་བྷུ་མི་པ་ཏི་ས་པ་རི་ཝཱ་ར་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ལན་གསུམ། ཨོཾ་བཛྲ་ཨརྒྷཾ། པདྱཾ། པུཥྤེ། དྷུ་པེ། ཨཱ་ལོ་ཀེ། གནྡྷེ། ནཻ་ཝི་དྱ། ཤཔྡ་ཨཱཿཧཱུྃ། །སངས་རྒྱས་བསྟན་སྲུང་འཇིག་རྟེན་སྐྱོང༌། །འཕགས་པའི་བཀའ་སྡོད་ཀླུ་ཡི་རྒྱལ། །གཞན་ཡང་འབྱུང་པོ་བགེགས་རིགས་དང༌། །ཡུལ་གཞིའི་གནས་བདག་གྲོང་བདག་རྣམས། །མཆོད་བསྟོད་གཏོར་མ་འདི་བཞེས་ལ། །བྱང་ཆུབ་སེམས་ཀྱི་གཞི་བཟུང་སྟེ། །བསྟན་འགྲོ་ཕན་བདེའི་ལྷག་བསམ་གྱིས། །ཡིད་ལ་འདོད་པ་ཀུན་སྒྲུབས་མཛོད། །ལྷ་ཁྲུས་གསོལ་བ། །འགྲོ་བའི་སྒྲོན་མེ་སྤྱན་རས་གཟིགས་མགོན་ལ། །དྲི་ཞིམ་བདུད་རྩིའི་རྒྱུན་གྱིས་ཁྲུས་གསོལ་བས། །འགྲོ་བའི་སྒྲིབ་གཉིས་དྲི་མ་ཀུན་བསལ་ནས། །དྲི་བྲལ་སྐུ་གསུམ་བརྙེས་པའི་བཀྲ་ཤིས་ཤོག། །
རྗེས་མཆོད་པ་བྱིན་རླབས། །ན་མ་སརྦ་བུདྡྷ་བོདྡྷི་ས་ཏྭ་བྷྱཿ ཨོཾ་སརྦ་བིད་པཱུ་ར་པཱུ་ར་སུ་ར་སུ་ར་ཨ་བརྟྟ་ཡེ་བྷྱཿསྭཱ་ཧཱ། ཨོཾ་བཛྲ་སྥ་ར་ཎ་ཁཾ། ཨོཾ་ཨཱརྻ་ལོ་ཀེ་ཤྭ་ར་ས་པཱ་རི་ཝཱ་ར་ཨརྒྷཾ་པྲ་ཏཱི་ཙྪ་སྭཱ་ཧཱ། ཨོཾ་ཨཱརྻ་ལོ་ཀེ་ཤྭ་ར་ས་པཱ་རི་ཝཱ་ར་པདྱཾ་པྲ་ཏཱི་ཙྪ་སྭཱ་ཧཱ། ཨོཾ་ཨཱརྻ་ལོ་ཀེ་ཤྭ་ར་ས་པཱ་རི་ཝཱ་ར་པུཥྤེ་པྲ་ཏཱི་ཙྪ་སྭཱ་ཧཱ། ཨོཾ་ཨཱརྻ་ལོ་ཀེ་ཤྭ་ར་ས་པཱ་རི་ཝཱ་ར་དྷུ་པེ་པྲ་ཏཱི་ཙྪ་སྭཱ་ཧཱ། ཨོཾ་ཨཱརྻ་ལོ་ཀེ་ཤྭ་ར་ས་པཱ་རི་ཝཱ་ར་ཨཱ་ལོ་ཀེ་པྲ་ཏཱི་ཙྪ་སྭཱ་ཧཱ། ཨོཾ་ཨཱརྻ་ལོ་ཀེ་ཤྭ་ར་ས་པཱ་རི་ཝཱ་ར་གནྡྷེ་པྲ་ཏཱི་ཙྪ་སྭཱ་ཧཱ། ཨོཾ་ཨཱརྻ་ལོ་ཀེ་ཤྭ་ར་ས་པཱ་རི་ཝཱ་ར་ནཻ་ཝི་དྱ་པྲ་ཏཱི་ཙྪ་སྭཱ་ཧཱ། ཨོཾ་ཨཱརྻ་ལོ་ཀེ་ཤྭ་ར་ས་པཱ་རི་ཝཱ་ར་ཤཔྟ་པྲ་ཏཱི་ཙྪ་སྭཱ་ཧཱ། སྐྱོན་གྱིས་མ་གོས་སྐུ་མདོག་དཀར། །རྫོགས་སངས་རྒྱས་ཀྱི་དབུ་ལ་བརྒྱན། །ཐུགས་རྗེའི་སྤྱན་ཀྱིས་འགྲོ་ལ་གཟིགས། །སྤྱན་རས་གཟིགས་ལ་ཕྱག་འཚལ་བསྟོད། །བསྟོད་པར་འོས་པ་ཐམས་ཅད་ལ། །ཞིང་རྡུལ་ཀུན་གྱི་གྲངས་སྙེད་ཀྱིས། །ལུས་བཏུད་པས་ནི་རྣམ་ཀུན་ཏུ། །མཆོག་ཏུ་དད་པས་བསྟོད་པར་བགྱི། ཨོཾ་མ་ཎི་པདྨེ་ཧཱུྃ། མདུན་མཁར་འཕགས་པ་ཡི་གེ་དྲུག །བྱོན་པའི་ཕྱག་གཡས་བདུད་རྩི་ཡིས། །ཁྲུས་བྱས་སྒྲིབ་གསུམ་དག་གྱུར་ཏེ། །ལྷ་ཡང་སྤྱི་བོར་ཐིམ་པར་གྱུར། །བཅོམ་ལྡན་བདག་ལ་དགོངས་སུ་གསོལ། །བདག་ཅག་བྱིང་རྒོད་དབང་གྱུར་པས། །ཏིང་འཛིན་མི་གསལ་སྔགས་མ་དག །གཙང་སྦྲ་ཆུང་སོགས་བཟོད་པར་གསོལ། ཨོཾ་པདྨ་ས་ཏྭ་ས་མ་ཡ། མ་ནུ་པཱ་ལ་ཡ། པདྨ་ས་ཏྭ་ཏེ་ནོ་པ་ཏིཥྠ། དྲ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། སུ་པོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སརྦ་སིདྡྷི་མྨེ་པྲ་ཡ་ཙྪ། སརྦ་ཀརྨ་སུ་ཙ་མེ་ཙིཏྟཾ་ཤྲི་ཡཿ ཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝཱན། སརྦ་ཏ་ཐཱ་ག་ཏ། པདྨ་མཱ་མེ་མུཉྩ། པདྨ་བྷ་ཝ། མ་ཧཱ་ས་མ་ཡ་ས་ཏྭ་ཨཱཿ རྟེན་ཡོད་ན། ཨོཾ། འདིར་ནི་རྟེན་དང་ལྷན་ཅིག་ཏུ། །འཁོར་བ་སྲིད་དུ་བཞུགས་ནས་ཀྱང༌། ནད་མེད་ཚེ་དང་དབང་ཕྱུག་དང༌། །མཆོག་རྣམས་ལེགས་པར་སྩལ་དུ་གསོལ། །ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། །རྟེན་མེད་ན། ཨོཾ་ཁྱེད་ཀྱི་སེམས་ཅན་དོན་ཀུན་མཛད། །རྗེས་སུ་མཐུན་པའི་དངོས་གྲུབ་སྩོལ། །སངས་རྒྱས་ཡུལ་དུ་གཤེགས་ནས་ཀྱང༌། །སླར་ཡང་འབྱོན་པར་མཛད་དུ་གསོལ། །བཛྲ་མུཿ། མདུན་རྟེན་ཡོད་མེད་དང་བསྟུན་པའི་གཤེགས་བརྟན་གང་འགབ་བྱ། བདག་ལྷ་ཐུགས་ཀའི་ཧྲཱི་ལ་ཐིམ། །དེ་ཡང་བློ་འདས་འོད་གསལ་ངང༌། །སླར་ཡང་ཞལ་གཅིག་ཕྱག་གཉིས་པའི། །ཐུགས་རྗེ་ཆེན་པོར་གསལ་བར་གྱུར། །དགེ་བ་འདི་ཡིས་མྱུར་དུ་བདག །སྤྱན་རས་གཟིགས་དབང་འགྲུབ་གྱུར་ནས། །འགྲོ་བ་གཅིག་ཀྱང་མ་ལུས་པ། །དེ་ཡི་ས་ལ་འགོད་པར་ཤོག །བཟང་སྤྱོད་སྨོན་ལམ་དང་བཀྲ་ཤིས་གང་བབ་བརྗོད་པར་བྱའོ།། །དེ་ལྟར་ས་གས་ཉ་བའི་ཟླ་བ་སོགས་རྒྱལ་བའི་དུས་ཆེན་བཞི་འམ། །དེ་མིན་ཟླ་བ་གང་ཡིན་གྱི་ཉ་བརྒྱད་གནམ་སྟོང་ཉིན་དངོས་གཞི་ཁེལ་བར་སྦྱོར་དངོས་གཉིས་ལ་ཆོ་ག་ཚར་གསུམ་རེ་དང༌། །རྗེས་གསོ་སྦྱོང་མ་གཏོགས་ཚར་གཅིག་བྱེད་པའི་སྨྱུང་གནས་རྣམ་དག་ལན་གཅིག་གིས་ངན་འགྲོའི་རྒྱུན་ལམ་བཅད་པ་སོགས་ཕན་ཡོན་བསྔགས་པ་མཐའ་ཡས་པའི་ཚུལ་རྒྱ་ཆེར་གཞན་ལས་རྟོགས་པར་བྱོས་ཤིག འདི་ནི་ཁྱིམ་པ་ཕོ་མོ་སོགས་སྨྱུང་ཆོག་རྒྱས་པ་ཇི་བཞིན་ཉམས་སུ་མི་ལོན་པར་ཕན་ཕྱིར་ཆོ་ག་གཞུང་ཚད་ཐུབ་ལས་དུམ་བུར་བཅད་མཐུད་ཉུང་གསལ་ཚུལ་དུ་ཨ་ཁྲིར་མེ་ཤྭ་རའི་སྨྱུང་གནས། །སྐབས་བཀྲ་ཤིས་འོད་ཟེར་ཅན་ནས་སྦྱར་བ་འབྲེལ་ཚད་འདི་གཏན་ཀུན་ཏུ་བཀྲ་ཤིས་པའི་རྒྱུར་གྱུར་ཅིག
མངྒ་ལཾ།།
སྨྱུང་གནས་ཀྱི་ཕྱག་ལེན་དང་འབྲེལ་བའི་བླ་མ་དམ་པའི་ཞལ་ལུང་སྐལ་བཟང་ཡིད་ཀྱི་དགའ་སྟོན་བཞུགས་སོ།། །།
ཨོཾ་སྭསྟི་སིདྡྷཾ། །ཚད་མེད་སྙིང་རྗེ་ཆེན་པོའི་ཐུགས་རྗེའི་སྤྲིན། །
རྣམ་ཀུན་མཆོག་ལྡན་མཁའ་ལ་ལེགས་གཏིབས་པས། །
འགྲོ་རྒྱུད་ཐ་བ་བརླན་ལ་འཁོར་མཐའི་བར། །
ཐུགས་བསྐྱེད་མི་གཡོ་འཕགས་པའི་ཞབས་ལ་འདུད། །
མཚན་ཙམ་དྲན་པས་སྲིད་ཞིའི་འཇིགས་སེལ་བའི། །
བཅུ་གཅིག་ཞལ་གྱི་སྨྱུང་ཆོག་དང་འབྲེལ་ནས། །
ཐར་འདོད་སྐལ་བཟང་ཡིད་ཀྱི་དགའ་སྟོན་ཕྱིར། །
དམ་པའི་ཞལ་ལུང་གོ་བདེའི་ཚུལ་གྱིས་འཆད། །
འོ་ནམ་མཁའ་དང་མཉམ་པའི་སེམས་ཅན་ཐམས་ཅད་རྣམ་མཁྱེན་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་འཐོབ་པར་བྱ། དེའི་ཆེད་དུ་ཐེག་པ་ཆེན་པོའི་གསོ་སྦྱོང་བླངས་ནས་བསྲུང་བར་བྱ་སྙམ་པ་བྱང་ཆུབ་མཆོག་ཏུ་སེམས་བསྐྱེད་པ་དང་བཅས་ཏེ་གསན་འཚལ། གང་གསན་པར་བྱ་བའི་ཆོས་ནི།
དེ་ལ་འདིར་སྨྱུང་གནས་ཀྱི་ལོ་རྒྱུས། བླ་མ་བརྒྱུད་པའི་རྣམ་ཐར། བསྙེན་གནས་ཡན་ལག་བརྒྱད་པ་འདིའི་བསྲུང་རྒྱུའི་རྣམ་གྲངས། བསྲུང་བྱའི་ངོ་བོ། བསྲུངས་པའི་ཕན་ཡོན། མ་བསྲུང་བའི་ཉེས་དམིགས་སོགས་གནད་རྣམས་ཞིབ་ཆ་ཞིག་མ་གོ་ན་ཆོས་སྤྱོད་ཀྱི་བྱ་བ་གཞན་ཕྱག་དང་བསྐོར་བ། གནས་ལྟད་མོ། དབང་ཞུ་ཆོས་གྲལ་ཡིན་ན་རྩེ་ཞོར་འཕག་ཞོར་འགྲོ་འདོད་འདུག་འདོད་ཀྱི་ཞོར་བྱུང་དུ་ཆོས་རྣམ་དག་འགྲུབ་འགྲོ་བ་དཀའ་རྒྱུ་རེད་ཀྱང༌། ལོག་ལྟ་སོགས་སྡིག་པ་ཚབ་ཆེན་ཡང་རེས་འགའ་ཙམ་ཅི་ཤེས་མ་གཏོགས་ཐམས་ཅད་ལ་འགྲོ་དོན་མི་འདུག སྨྱུང་གནས་ཀྱི་ཆོས་འདི་ནི་ཉིན་ཞག་གཅིག་ལ་སྡོམ་པ་བསྲུང་རྒྱུ་ཟས་དང་ངག་བཅད་སོགས་དཀའ་སྤྱད་ཁོ་ནའི་ཆོས་གཤའ་མ་ལས་སླ་མོ་ཞིག་ཡོད་པ་མ་རེད། དེ་ལྟར་ན་ཕལ་ཆེར་ཆོས་ཀྱི་གནད་མ་གོ་བ་དཀའ་སྤྱད་སྙིང་རུས་མེད་པ། ཆོས་ལ་ཡིད་མི་ཆེས་པ་རྣམས་ཀྱིས་དཀའ་ལས་འདི་ཙམ་ཨི་ཡོད་མ་ཤེས་མ་གཏོགས་ཆོས་སྒོ་འདིར་ཞུགས་དོན་མ་མཆིས། འདི་མིན་པའི་ཆོས་གཞན་བྱེད་རྒྱུའི་ཐབས་ཅི་ཆག་བསམ་པའི་བསམ་པ་སྐད་ཅིག་མ་ཞིག་སྐྱེས་སོང་ན་དམ་པའི་ཆོས་ལ་ལོག་ལྟ་མཚམས་མེད་ཀྱི་ལས་དམྱལ་བར་སྐྱེ་བའི་རྒྱུ་མ་ནོར་བ་རེད་པས། ཆོས་ལ་བརྟེན་ནས་སྡིག་བསགས་ཞེས་ཕན་པ་ལྟ་ཞོག གནོད་པ་ཚབ་པོ་ཆེ་ཡིན་ཕྱིར་དེ་ལས་ཐ་ཆད་པ་འོང་རྒྱུ་མེད་ན་འདི་ལ་ཤིན་ཏུ་གཟབ་དགོས་འདུག དེས་ན་ཆོས་ཀྱི་གནད་དང་སྨྱུང་གནས་འདིའི་ལོ་རྒྱུས་ཕན་ཡོན་ཤེས་མཁན་ཞིག་ཡིན་ན་ཅི་ཙམ་ལྟོག ཅི་ཙམ་དཀའ། ཅི་ཙམ་འཁྱག་ནའང་དགའ་བཞིན་སྤྲོ་བཞིན་དད་བཞིན་དུ་བདག་ད་རེས་མི་ལུས་ཐོབ་པའི་དོན་སྒོ་བོད་ཁ་བ་ཅན་གྱི་ལྷ་སྐལ་སྤྱན་རས་གཟིགས་བཅུ་གཅིག་ཞལ་གྱི་དཀྱིལ་འཁོར་གྱི་སྒོ་ནས་གསོ་སྦྱོང་ཚུལ་ཁྲིམས་རྣམ་པར་དག་པ་བསྲུང་བ་དང་འབྲེལ་བའི་སྨྱུང་བར་གནས་པའི་དཀའ་སྤྱད་ཀྱི་ཆོས་འདི་སྒྲུབ་པ་ལ་རེ་དགའ། རེ་སྐྱིད། བདག་དང་མཁའ་ཁྱབ་སེམས་ཅན་ཐམས་ཅད་ཆོས་འདིས་མཚོན་ཏེ་དུས་གསུམ་གྱི་དགེ་རྩས་ནུབ་ཕྱོགས་བདེ་བ་ཅན་དུ་སྐྱེ་བར་ཤོག་ཅིག བསམ་པའི་ངང་ནས་འཁོར་བ་ལ་སྐྱོ་ཤས། ཆོས་ལ་ངེས་ཤེས། སེམས་ཅན་ལ་སྙིང་རྗེ་རང་ཤུགས་ཀྱིས་འབྱུང་བར་ཡོད་པ་དེ་ནི་བློ་ཆོས་དང༌། ཆོས་ལམ་དུ་འགྲོ་བ་ཡིན་པས་དེའི་བྱེ་བྲག་ལ་བསམ་ན་དལ་འབྱོར་རྙེད་དཀའ། འཆི་བ་མི་རྟག་པ། ལས་རྒྱུ་འབྲས། འཁོར་བའི་ཉེས་དམིགས་ཏེ་བློ་ལྡོག་རྣམ་པ་བཞི་དང༌། ཆོས་འདིའི་གནད་དང་ལོ་རྒྱུས་ཙམ་རེ་ཅི་ནས་ཀྱང་ཤེས་དགོས་ཞེས་མཁས་གྲུབ་སྐྱེས་བུ་དམ་པ་དུ་མའི་གསུང་རྒྱུན་ལྟར་མདོར་བསྡུས་ཙམ་རེ་ཞུ་ན།
དང་པོ་དལ་འབྱོར་རྙེད་པར་དཀའ་བ་ནི། ངོ་བོ་དལ་བ་བསམ་པ། ཁྱད་པར་གྱི་ཆོས་འབྱོར་པ་བསམ་པ། རྙེད་དཀའི་དཔེ་ལ་བསམ་པ། གྲངས་ཀྱི་ཁྱད་པར་བསམ་པ་དང་བཞི་ལས།
དང་པོ་སྤྱིར་མི་ཁོམ་པའི་གནས་བརྒྱད་དུ་མ་སྐྱེས་ནས་ཆོས་སྒྲུབ་དབང་ཡོད་སར་སྐྱེས་པ་ནི་ཁོམ་པའམ་དལ་བ་ཞེས་བྱ་བ་ཡིན་ལ། མི་དལ་བ་ནི་མི་ཁོམ་པའི་གནས་བརྒྱད་དེ། ཇི་སྐད་དུ།
དམྱལ་བ་ཡི་དྭགས་དུད་འགྲོ་དང༌། །
ཚེ་རིང་ལྷ་དང་ཀླ་ཀློ་དང༌། །
ལོག་ལྟ་སངས་རྒྱས་ཀྱིས་སྟོངས་པ། །
ལྐུགས་པ་འདི་དག་མི་ཁོམ་བརྒྱད། །
ཅེས་པས་དམྱལ་བར་སྐྱེས་ན་ཚ་གྲང་སྡུག་བསྔལ་འཁོར་མོ་ཡུག་ཏུ་སྤྱོད་དགོས་པས་ཆོས་བྱེད་མི་ཁོམ། ཡི་དྭགས་སུ་སྐྱེས་ན་བཀྲེས་སྐོམ་གྱི་སྡུག་བསྔལ་འཁོར་མོ་ཡུག་ཏུ་སྤྱོད་དགོས་པའི་ཆོས་བྱེད་མི་ཁོམ། དུད་འགྲོར་སྐྱེས་ན་ཕན་ཚུན་གཅིག་གིས་གཅིག་ལ་འཚེ་བའི་སྡུག་བསྔལ་དང༌། རྟ་ནོར་ལ་སོགས་གཞན་གྱིས་བཀོལ་སྤྱོད་ཀྱི་སྡུག་བསྔལ་གྲངས་མེད་པས་ཆོས་བྱེད་མི་ཁོམ། ལྷ་ཚེ་རིང་པོ་ནི་འདུ་ཤེས་མེད་པའི་ངང་དུས་རིང་པོར་གནས་ནས་ཆོས་བྱེད་མི་ཁོམ། ཡུལ་མཐའ་འཁོབ་ཏུ་སྐྱེས་ན་སངས་རྒྱས་ཀྱི་བསྟན་པ་མེད་པས་ཆོས་བྱེད་དུ་མི་ཁོམ། མུ་སྟེགས་དང་དེ་དང་རྗེས་སུ་མཐུན་པའི་ལོག་ལྟ་ཅན་རྣམས་ཀྱིས་རང་རྒྱུད་ལོག་ལྟས་བསླད་པས་ཆོས་བྱེད་དུ་མི་ཁོམ། མུན་པའི་བསྐལ་པར་ནི་དཀོན་མཆོག་གསུམ་གྱི་སྒྲ་ཡང་མི་གྲགས་ཤིང་དགེ་སྡིག་ངོ་མི་ཤེས་པས་ཆོས་བྱེད་མི་ཁོམ། ལྐུགས་པར་སྐྱེས་ན་རྣམ་ཤེས་ལས་སུ་མ་རུང་བས་ཆོས་བྱེད་དུ་མི་ཁོམ། དེ་བརྒྱད་དུ་སྐྱེས་ན་ཆོས་ཀྱི་སྐལ་བ་མེད་པས་མི་ཁོམ་པ་བརྒྱད་ཟེར་བ་ལ་དེ་བརྒྱད་པོ་གང་དུའང་མ་སྐྱེས་ནས། ད་ལྟ་གླིང་བཞིའི་ནང་ནས་སྐྱེ་དཀའ་བ་འཛམ་བུ་གླིང་དུ་སྐྱེས། མཇལ་དཀའ་བ་སངས་རྒྱས་ཀྱི་བསྟན་པ་རིན་པོ་ཆེ་འདི་ཉིད་མཇལ། དམ་པའི་ཆོས་སྒྲུབ་ཏུ་ཡོད་པ། སྒྲུབ་ཤེས་པ། སྒྲུབ་དབང་ཡོད་པའི་དུས་འདིར་སྐྱེས་པ་ནི་ཁོམ་པ་བརྒྱད་ཟེར་བ་རེད།
གཉིས་པ་ཁྱད་པར་གྱི་ཆོས་འབྱོར་པ་བསམ་པ་ནི། རང་འབྱོར་ལྔ་དང༌། གཞན་འབྱོར་ལྔ་ལས། དང་པོ་རང་འབྱོར་ལྔ་ནི།
མི་ཉིད་དབུས་སྐྱེས་དབང་པོ་ཚང༌། །
ལས་མཐའ་མ་ལོག་བསྟན་ལ་དད། །
ཅེས་པས་མི་ལུས་མ་ཐོབ་ན་ཆོས་མི་ཤེས་པས་མིའི་ལུས་རྟེན་གྱི་འབྱོར་པ་དང་གཅིག མི་ལུས་ཐོབ་ཀྱང་ཡུལ་མཐའ་འཁོབ་ཏུ་སྐྱེས་ན་ཆོས་དང་མི་འཕྲད་པས་ད་རེས་ཆོས་ཚིགས་ཀྱི་ཡུལ་དབུས་བོད་གངས་ཅན་ལྗོངས་ཆོས་དར་ས་འདིར་སྐྱེས་བ་ཡུལ་གྱི་འབྱོར་པ་དང་གཉིས། ཆོས་ཚིགས་ཀྱི་ཡུལ་དབུས་སུ་སྐྱེས་ཀྱང་དབང་པོ་མ་ཚང་ན་ཆོས་ཀྱི་གེགས་སུ་གྱུར་པ་ལས་ད་རེས་དེ་འདྲའི་སྐྱོན་དང་བྲལ་བའི་དབང་པོ་ཡོན་ཏན་གྱི་འབྱོར་པ་དང་གསུམ། དབང་པོ་ཚང་ཡང་ལས་ཀྱི་མཐའ་ལོག་ན་དམ་པའི་ཆོས་ཀྱི་སྣང་བ་ཞད་ཙམ་མེད་པས་ན་ད་རེས་དགེ་བ་ལ་མོས་པ་ཡོད་པ་བསམ་པའི་ཁྱད་པར་གྱི་འབྱོར་པ་དང་བཞི། དགེ་བ་ལ་ཕྱོགས་ཀྱང་དད་པའི་གནས་སངས་རྒྱས་ཀྱི་བསྟན་པ་ལ་མ་དད་ན་ཆོས་ཀྱིས་རང་རྒྱུད་ལ་མི་ཕན་པས་ད་རེས་བློ་ཕྱོགས་ཆོས་ལ་གཏད་ནུས་པ་དད་པའི་འབྱོར་པ་དང་ལྔ་འདི་རང་ངོས་ལ་ལྟོས་པའི་འབྱོར་པ་ཐོབ་པ་རེད་པས་རང་འབྱོར་ལྔ་ཟེར།
གཉིས་པ་གཞན་འབྱོར་ལྔ་ནི།
སངས་རྒྱས་བྱོན་དང་དེས་ཆོས་གསུངས། །
བསྟན་པ་གནས་དང་དེ་ལ་ཞུགས། །
གཞན་ཕྱིར་སྙིང་ནས་བརྩེ་བའོ། །
ཞེས་པས་སངས་རྒྱས་འཇིག་རྟེན་དུ་བྱོན་པའི་སྒྲོན་བསྐལ་དུ་མ་སྐྱེས་ན་ཆོས་ཀྱི་མིང་ཡང་མེད་པས་ད་རེས་བདག་ཅག་གི་སྟོན་པ་མཉམ་མེད་ཐུབ་པའི་དབང་པོ་བྱོན་པས་སྟོན་པའི་འབྱོར་པ་དང་གཅིག སངས་རྒྱས་བྱོན་ཀྱང་དམ་པའི་ཆོས་མ་གསུང་ན་མུན་བསྐལ་དང་ཁྱད་མེད་པ་ལ་ད་རེས་གདུལ་བྱའི་དབང་པོ་དང་འཚམས་པར་ཆོས་འཁོར་རིམ་པ་གསུམ་དུ་བསྐོར་བ་དམ་པའི་ཆོས་ཀྱི་འབྱོར་པ་དང་གཉིས། ཆོས་བསྟན་ཀྱང་བསྟན་པ་ནུབ་ན་མི་ཕན་པས་ད་རེས་བསྟན་པའི་གནས་ཚད་མ་རྫོགས་པ་དུས་ཀྱི་འབྱོར་པ་དང་གསུམ། བསྟན་པ་གནས་ཀྱང་དེ་ལ་མ་ཞུགས་ན་མི་ཕན་པས་ད་ལྟ་བསྟན་པའི་སྒོར་ཞུགས་ནས་རང་གི་སྐལ་པའི་འབྱོར་པ་དང་བཞི། བསྟན་པའི་སྒོར་ཞུགས་ཀྱང་དགེ་བའི་བཤེས་གཉེན་གྱིས་མ་ཟིན་ན་ཆོས་ཇི་ལྟར་སྒྲུབ་མི་ཤེས་པས་ད་རེས་བླ་མ་དགེ་བའི་བཤེས་གཉེན་གྱིས་ཟིན་པས་སྤང་བླང་གི་གནད་ཤེས་པས་ལྷག་པའི་འབྱོར་པ་དང་ལྔ་འདི་གཞན་ངོས་ལ་ལྟོས་པའི་འབྱོར་པ་ཐོབ་པ་ལ་གཞན་འབྱོར་ལྔ་ཟེར། དེ་ལྟར་ན་ད་ལྟ་རང་རེ་རྣམས་མི་ལུས་ཐོབ། དབང་པོ་ཚང༌། ཡུལ་དབུས་སུ་སྐྱེས་པ་གསུམ་ནི་སུ་ལའང་ཚང་ཡང༌། ལས་ཀྱི་མཐའ་མ་ལོག་པ་དང༌། བསྟན་ལ་ངེས་ཤེས་ཀྱི་དད་པ་ཡོད་མཁན་དཀོན་པ་དེ་ལྟར་ན་རང་འབྱོར་ལྔའི་ནང་ནས་གནད་ཆེ་ཤོས་གཉིས་མ་ཚང་བ་དང༌། གཞན་འབྱོར་ལྔའི་ནང་ནས་སངས་རྒྱས་བྱོན། ཆོས་གསུངས། བསྟན་པ་མ་ནུབ་པ་གསུམ་སུ་ལའང་ཚང་འདུག་ཀྱང༌། བསྟན་པའི་སྒོར་ཞུགས་པ་དང༌། དགེ་བའི་བཤེས་གཉེན་གྱིས་ཟིན་པ་འདི་གཉིས་དཀོན་པས་གནད་ཆེ་ཤོས་འདི་བཞི་དེ་སྔ་རང་ལ་མེད་ན་མི་ལུས་ཆུད་ཟོས་ཡིན་འདུག་པས་ད་སྒོས་རང་རྒྱུད་ལ་འབྱོར་ཐབས་ཅི་དྲག་དང༌། ཁྱད་པར་ཆོས་ཀྱི་གནད་དོན་ལ་མ་རྨོངས་པར་སྤང་བླང་གི་འཇུག་ལྡོག་ཤེས་ཤིང་རྟོགས་པ་དང༌། བྱིན་རླབས་འཇུག་པ་སོགས་མདོ་གལ་པོ་ཆེ་ནི་དགེ་བའི་བཤེས་གཉེན་བསྟེན་པ་དང༌། ཕྱིར་མི་ལྡོག་པའི་དད་པ་ཡིད་ཆེས་ངེས་ཤེས་འདི་གཉིས་ཤིན་ཏུ་གལ་ཆེ་བ་རེད། འདི་རྣམས་ཐམས་ཅད་རང་ལ་ཚང་ན་དལ་བརྒྱད་འབྱོར་བཅུ་དང་ལྡན་པའི་མི་ལུས་རིན་པོ་ཆེ་ཞེས་ཐར་པ་དང་ཐམས་ཅད་མཁྱེན་པའི་གོ་འཕང་ཐོབ་པའི་རྒྱུ་མ་ནོར་བ། མི་ལུས་ཐོབ་པའི་དོན་སྒོ། སངས་རྒྱས་ཀྱི་བསྟན་པ་དང་མཇལ་བའི་སྙིང་པོ། དགེ་བའི་བཤེས་གཉེན་གྱིས་ཟིན་ཏེ་ཆོས་ཤེས་པའི་འབྲས་བུ་བླ་ན་མེད་པ་ཐོབ་པ་རེད། འདི་རྣམས་ཀྱི་ནང་ནས་དད་པ་མེད་པ་ལྟ་བུ་དང༌། ལས་ཀྱི་མཐའ་ལོག་པ་སོགས་གཅིག་ཙམ་མ་ཚང་ན་མི་ལུས་ཙམ་པོ་བ་དང༌། སྟོང་ལོག་པོ་ཞེས་བཏགས་པ་ལས། དལ་བ་བརྒྱད་ཐོབ་ཀྱང་འབྱོར་པ་བཅུ་མ་ཚང་བ་ཡིན་པས་ཆོས་ཡང་དག་པ་འགྲུབ་པའི་སྐལ་བ་མེད་པའི་ཕྱིར་མི་ལུས་ཆུད་ཟོས་ངན་སོང་གསུམ་དུ་སྐྱེ་བའི་རྒྱུ་མ་ནོར་བ་རེད་པས་རེ་རེ་བཞིན་རྩིས་གདབ་ཀྱི་བསམ་བློ་བཏང་ནས་བློ་བཅོས་དགོས་པ་རེད་མ་གཏོགས། སྨྲ་ཤེས་དོན་གོ་མིའི་གཟུགས་ཐོང་ནས་ད་མི་ལུས་དོན་ལྡན་ཡིན་ནོ་བསམ་པས་མི་ཕན་ལ་བདུད་ཀྱིས་བསླུས་རྟགས་ཡིན་ཞེས་གསུངས།
གསུམ་པ་རྙེད་དཀའི་དཔེ་ལ་བསམ་པ་ནི། ཞི་བའི་ལྷས།
རྒྱ་མཚོ་ཆེར་གཡེང་གཉའ་ཤིང་གི། །
བུ་གར་རུས་སྦལ་མགྲིན་ཆུད་ལྟར། །
མི་ཉིད་ཤིན་ཏུ་རྙེད་དཀའ་གསུངས། །
ཞེས་གསུངས་པ་ལྟར་རླབས་ཆེན་པོས་དཀྲུགས་པའི་རྒྱ་མཚོའི་སྟེང་གི་གཉའ་ཤིང་གི་བུ་ག་དང༌། ཞབས་ཀྱི་རུས་སྦལ་གྱི་མགྲིན་པ་འཕྲད་པ་ལས་ཀྱང་མི་ལུས་ཐོབ་པ་དཀའ་བའི་དཔེ་ལ། རུས་སྦལ་ལོང་བ་ལོ་བརྒྱ་རེའི་ནང་མཚོ་ཁར་བཏེགས་ཙམ་དང༌། གཉའ་ཤིང་ཤར་ལྷོ་ནུབ་བྱང་གི་རླུང་གིས་བསྐྱོད་པའི་རླབས་ཀྱིས་ཕྱོགས་མ་ངེས་པར་བདས་པ་དེ་གཉིས་འཕྲད་པའི་སྐབས་མེད་པ་སོགས་རུས་སྦལ་གྱིས་གཉའ་ཤིང་འཚོལ་བའི་མིག་མེད། གཉའ་ཤིང་གིས་རུས་སྦལ་འཚོལ་བའི་སེམས་མེད་པས་འཕྲད་དཀའ་བའི་དཔེ་དང༌། གཞན་ཡང་གྱང་ལོགས་ཀྱི་ངོས་དང༌། ཁབ་རྩེ་གྱེན་དུ་གཏད་པ་ལ་སྲན་མ་མི་ཆགས་པའི་དཔེ་མྱང་འདས་ལས་གསུངས་པ་སོགས་ཡོད།
བཞི་པ་གྲངས་ཀྱི་ཁྱད་པར་ལ་བསམ་ན།
དུད་འགྲོ་ལ་སོགས་སེམས་ཅན་གྱི་གྲངས་ལ་ལྟོས་ན་མི་ལུས་ཐོབ་པ་སྲིད་མཐའ་ཙམ་སྟེ། ཆགས་མེད་ཞབས་ཀྱིས།
དབྱར་ཁ་རི་ལོགས་རེ་ཡི་འབུ་སྲིན་གྲངས། །
རྒྱལ་པོ་ཆེན་པོའི་མངའ་ཞབས་མི་ལས་མང༌། །
གྲོག་ཚང་གཅིག་གི་ཚང་དུ་གྲོག་མ་ཡང༌། །
རྒྱལ་པོ་ཆེན་པོའི་དཔུང་མི་ལས་ཀྱང་མང༌། །
ཞེས་གསུངས་པ་ལྟར། རིགས་དྲུག་གི་ནང་ནས་ད་ལྟ་མི་དང་དུད་འགྲོ་གཉིས་རང་རེ་རྣམས་ཀྱིས་མངོན་སུམ་དུ་མཐོང་བ་ལ་བསམ་ན། ལུང་པ་གཅིག་གི་གྲོང་པའི་མི་སྐྱེས་ཚད་དང༌། ལུང་པ་གཅིག་གི་དབྱར་ཁའི་འབུ་སྲིན་ཡོད་ཚད་གཉིད་བརྩིས་ན་མི་ནི་རེ་རེ་བཞིན་བརྩི་བགྲང་ནུས་ཀྱང༌། འབུ་ནི་ལུང་པ་ལྟ་ཞོག རྡོ་ལེབ་གཅིག་གི་ཞབས་ཀྱི་འབུ་ཡང་བརྩི་མི་ནུས། ལུང་པ་དེའི་མི་ལ་ཇི་ལྟར་མང་ཡང་རྒྱ་བོད་ཀྱི་གྲོང་ཆེན་དང་ཚོང་དུས་ལྟ་བུ་ལའང་མི་འབུམ་ཕྲག་བཅུ་ལས་ཡར་ཡོད་ཐབས་མ་མཆིས། འབུ་སྲིན་ལ་སོགས་སེམས་ཅན་གྱི་གྲངས་ནི་ལུང་པ་གཅིག་གི་ནང་དུའང་དུང་ཕྱུར་མང་པོ་ཡོད་ཐག་ཆོད། དེ་ཙམ་གྱིས་ཀྱང་ཡིད་མ་ཆེས་ན་མི་བུ་ཁྱི་བུ་གཉིས་ཀྱི་ཁྱད་པར་ལ་ལྟོས་དང༌། བུད་མེད་གཅིག་ལ་བུ་བརྒྱད་དགུ་རེ་ཡོད་ན་དེ་འདྲའི་མང་པོ་ཞེས་ཧ་ལས། ཁྱི་མོ་ཚང་མ་གཅིག་ལ་ཉལ་མལ་གཅིག་གི་ཚང་ལའང་ཁྱི་ཕྲུག་བརྒྱད་དགུ་རེ་སྐྱེས་ཨི་འདུག་དེ་རྣམས་རྒྱུ་རྐྱེན་ཅི་ཞེ་ན། མི་ལུས་འདི་ནི་རྒྱུ་ཚུལ་ཁྲིམས་རྣམ་དག་གི་གཞི་བྱས། རྐྱེན་སྨོན་ལམ་རྣམ་དག་གི་མཚམས་སྦྱར། འདུས་བྱས་ཀྱི་དགེ་བ་རླབས་ཆེན་བསྒྲུབས་པའི་འབྲས་བུ་མི་ལུས་ཐོབ་པ་ཡིན་པས། ད་ལྟ་བར་དོའི་རྣམ་པར་ཤེས་པ་རྣམས་ཉི་ཟེར་གྱི་རྡུལ་ལྟར་འཚོགས་ཤིང༌། མི་དང་དུད་འགྲོ་ལ་སོགས་ཆགས་པ་སྤྱོད་ས་དེར་ཆགས་སྡང་གིས་ཀུན་ནས་བསླངས་ཏེ་མངལ་དུ་འཇུག་སྙམ་གྱིས་འོངས་པ་ན། ལས་བཟང་རེ་རེ་ཙམ་མི་ལུས་སུ་ཆགས་པ་མ་གཏོགས། རྣམ་ཤེས་མངལ་དུ་མ་ཆགས་ནས་ཕྱིར་ལོག་པ་དང༌། བརྒྱལ་བར་གྱུར་པ་སོགས་སྡུག་བསྔལ་འབྱུང༌། ཁྱི་སོགས་ལུས་ངན་གྱི་རིགས་དེ་མ་ཐག་ཏུ་ལུས་ཐོབ་པ་སོགས་རྒྱུ་མཚན་དེ་ལྟར་གྱིས་མཐོ་རིས་ངན་སོང་གཉིས་ཁྱད་པར་སོང་བ་རེད་པས། དམྱལ་བ་མཚན་མོའི་སྐར་མ་ཙམ་ལ་ཡི་དྭགས་ཉིན་མོའི་སྐར་མ་ཙམ། ཡི་དྭགས་མཚན་མོའི་སྐར་མ་ཙམ་ལ་དུད་འགྲོ་ཉིན་མོའི་སྐར་མ་ཙམ། དུད་འགྲོ་མཚན་མོའི་སྐར་མ་ཙམ་ལ་བདེ་འགྲོ་ཉིན་མོའི་སྐར་མ་ཙམ་གསུངས་པ་དང༌། གཞན་ཡང་དམྱལ་བ་ནི་ས་ཆེན་པོའི་རྡུལ་ཙམ་ལ་ཡི་དྭགས་ནི་གངྒཱའི་ཀླུང་གི་བྱེ་མ་སྙེད་ཙམ། དུད་འགྲོ་ནི་ཆང་འགགས་ཀྱི་སྦང་མ་ཙམ་ལ་ལྷ་མ་ཡིན་ནི་ཁ་བ་བུ་ཡུག་ཙམ་ལ་ལྷ་དང་མི་ནི་སེན་མོའི་སྟེང་གི་རྡུལ་ཙམ་ལས་མེད་གསུངས་པས་མང་ཉུང་ཚད་བསྟན་པ་རེད། དཔེ་དེ་ལྟར་ད་ལྟ་རང་རེས་དམྱལ་བ་ཡི་དྭགས་མི་མཐོང་མི་དྲན་པ་ལས། དུད་འགྲོ་མིག་ལམ་དུ་མངོན་སུམ་མཐོང་བ་དང༌། མི་ལུས་ཀྱི་གྲངས་བཅས་བསམ་བློ་བཏང་བས་ཡིད་ཆེས། དམྱལ་བ་དང་ཡི་དྭགས་ཀྱང་དེ་ལྟར་ཡོད་པ་ཐག་ཆོད། དེའང་གོང་དུ་བཤད་མ་ཐག་པ་ལྟར་དེ་ལྟར་མི་ལུས་འདི་རང་བཞིན་སྟེས་དབང་གིས་ཐོབ་པ་མ་རེད། ཚུལ་ཁྲིམས་བསྲུངས། སྨོན་ལམ་བཏབ། ཚོགས་བསགས་པའི་འབྲས་བུ་ཐོབ་པ་རེད་པས་ད་རེས་འདིའི་ཐོག་ཏུ་དམ་ཆོས་མི་སྒྲུབ། བླ་མ་མི་བསྟེན། འཇིག་རྟེན་ཚེ་འདིའི་བྱ་བས་གཡེངས་ནས་འཆི་ཤོར་ན་ངན་སོང་གསུམ་གང་རེད་ལ་སྐྱེ་འགྲོ་བ་ཐག་གིས་ཆོད། དེར་སྐྱེ་ཤོར་ན་རིམ་གྱིས་འོག་ནས་འོག་ཏུ་ལྷུང་སྟེ། དཔེར་ན། དང་པོར་དུད་འགྲོ་ལ་སྐྱེས་ན་དེས་ཆོས་སྒྲུབ་པའི་སྐལ་བ་མེད་པས་ཡི་དྭགས་ལ་སྐྱེ། ཡི་དྭགས་ཀྱིས་ཆོས་སྒྲུབ་པའི་སྐལ་བ་མེད་པས་མཐར་དམྱལ་བར་སྐྱེས་ནས་བསྐལ་པ་མང་པོར་ཡར་ཐར་མེད་པའི་འོབས་སུ་ལྷུང་བས་གོང་དུ་མི་ལུས་ཐོབ་པར་དཀའ་བ་དཔེས་བསྟན་པའང་ངན་སོང་དུ་ལྷུང་ཚར་ནས་མི་ལུས་ཐོབ་པར་དཀའ་བའི་དཔེར་གསུངས་པ་ཡིན་འདུག
དེ་ལྟར་གལ་ཏེ་མི་ལུས་ཐོབ་རུང་ཡུན་རིང་སྡོད་དབང་མེད་པས་འཆི་བ་མི་རྟག་པ་སྒོམ་པ་ནི། ཕྱི་སྣོད་འཇིག་རྟེན་ལ་བསམས་ཏེ་མི་རྟག་པ་སྒོམ་པ་དང་གཅིག ནང་བཅུད་སེམས་ཅན་ལ་བསམས་ཏེ་མི་རྟག་པ་སྒོམ་པ་དང་གཉིས། དམ་པའི་སྐྱེས་བུ་ལ་བསམས་ཏེ་མི་རྟག་པ་སྒོམ་པ་དང་གསུམ། སྐྱེ་རྒུའི་བདག་པོ་ལ་བསམས་ཏེ་མི་རྟག་པ་སྒོམ་པ་དང་བཞི། དཔེ་དོན་སྣ་ཚོགས་ལ་བསམས་ཏེ་མི་རྟག་པ་སྒོམ་པ་དང་ལྔ། འཆི་རྐྱེན་ངེས་མེད་ལ་བསམས་ཏེ་མི་རྟག་པ་སྒོམ་པ་དང་དྲུག འདུན་པ་དྲག་པོ་ལ་བསམས་ཏེ་མི་རྟག་པ་སྒོམ་པ་དང་བདུན་ཡོད་ཀྱང་མང་པོ་མ་དགོས་པས་མདོར་བསྡུས་ནས་དབྱེ་ན། དང་པོ་ཕྱི་སྣོད་འཇིག་རྟེན་གླིང་བཞི་གླིང་ཕྲན་བརྒྱད་དང་བཅས་པའི་རི་ཡི་རྒྱལ་པོ་རི་རབ་སྲ་ཞིང་མཁྲེགས་པ་ས་རྡོའི་རང་བཞིན་ཡང་མཐར་མེ་བདུན་ཆུ་གཅིག་གིས་བསྐལ་པ་འཇིག་ནས་ཐམས་ཅད་སྟོང་པ་ནམ་མཁའ་ལྟ་བུ་ཞིག་ཏུ་གྱུར། ནང་བཅུད་སེམས་ཅན་ནི་སྐྱེས་ནས་འཆི་མི་དགོས་པ་གཅིག་ཀྱང་མེད་པས། ཀརྨ་ཆགས་མེད་ཀྱིས།
བསྐལ་པ་ཆགས་ནས་ད་ལྟ་ཡན་གྱི་མི། །
སུས་ཀྱང་འཆི་བ་འཚེར་ཏེ་ཐབས་མ་རྙེད། །
གཅིག་ཀྱང་ཚེ་ཐར་ལུས་པ་ཨེ་གདའོ། །
གསུངས་པ་ལྟར་འཆི་ལ་མི་འཚེར་པ་གཅིག་ཀྱང་མེད་མོད། མི་འཆི་བའི་ཐབས་སུས་ཀྱང་མ་རྙེད་ནས་མཐར་གདོང་འཆི་མ་ཛར་རེ། མཁུན་པ་ཐར་རེ། མགོ་དང་རྐང་ལག་བཞིས་གཡབ་མོ་བྱེད་ནས་འཆི་བ་ལས་མ་འདས། ཐམས་ཅད་རེ་རེ་བཞིན་ཤི་ནས་རེ་རེ་བཞིན་སྐྱེས་པས་ས་ཡུལ་གཟུང་བ་མ་གཏོགས། མ་འཆི་ནས་ས་ཡུལ་བཟུང་བ་སུའང་མེད། ད་ལྟ་མངའ་རིས་འདིའི་མི་དང་ཡུལ་གྲོང་འདིའི་མི་རྣམས་ལོ་བརྒྱ་མ་དགོས་ལོ་བརྒྱད་ཅུ་ཚུན་ས་སྟེང་འདིར་གཅིག་ཀྱང་ལྷག་མེད་ངེས་མནའ་བརྐྱལ་ནའང་ཕེར་རྒྱུ་རེད། དེ་ལྟར་ནང་བཅུད་སེམས་ཅན་ཐམས་ཅད་རིམ་གྱིས་འཆི་བས་མི་རྟག་པའོ། །
དམ་པའི་སྐྱེས་བུ་དང་སྐྱེ་རྒུའི་བདག་པོ་ལ་བསམ་ན། ད་ལྟའི་བསྐལ་པ་འདི་ལ་སྔོན་བྱོན་སངས་རྒྱས་རྣམ་པར་གཟིགས། གཙུག་ཏོར་ཅན། ཐམས་ཅད་སྐྱོབ། སངས་རྒྱས་རབས་བདུན། འཁོར་ཉན་ཐོས་དགྲ་བཅོམ་པའི་ཚོགས་དཔག་ཏུ་མེད་པ་དང༌། ཐེག་པ་ཆེ་ཆུང་གི་སྐྱེ་བོ་བསམ་གྱིས་མི་ཁྱབ་པ་རྣམས་ལས། ད་ལྟ་སངས་རྒྱས་ཤཱཀྱ་ཐུབ་པའི་བསྟན་པ་ལྷག་ཞབས་ཙམ་ལུས། འདི་མ་གཏོགས་བསྟན་པ་ནུབ། སངས་རྒྱས་དེ་རྣམས་མྱ་ངན་ལས་འདས། དེས་མ་ཚད་རྒྱ་གར་འཕགས་པའི་ཡུལ་དུ་དགྲ་བཅོམ་པ་ལྔ་བརྒྱ། རྒྱན་དྲུག་མཆོག་གཉིས། གྲུབ་ཆེན་བརྒྱད་སོགས་དང༌། བོད་གངས་ཅན་ལྗོངས་སུ་ཨོ་རྒྱན་སངས་རྒྱས་གཉིས་པ་བཞུགས་སྐབས། རྗེ་འབངས་ཉེར་ལྔ། ཡེར་པའི་གྲུབ་ཆེན་བརྒྱད་ཅུ། ཕྱི་སུའང་རྙིང་མའི་སོ་ཟུར་གནུབས་གསུམ། གསར་མའི་མར་མི་དྭགས་གསུམ་སོགས་མཁས་ཤིང་གྲུབ་པ་བརྙེས་པའི་སྐྱེས་བུ་ཆེན་པོ་དེ་རྣམས་ཀྱི་ལོ་རྒྱུས་ཙམ་མ་གཏོགས་ཐམས་ཅད་འདས་ནས་མ་བཞུགས་པ་དང༌།
སྐྱེ་རྒུའི་བདག་པོ་ཚངས་པ་དང་ཁྱབ་འཇུག་ལ་སོགས་པ་དག་ཀྱང་མི་རྟག་པའི་རང་བཞིན་དང༌། གཞན་ཡང་འཛམ་གླིང་སོགས་ལ་མངའ་དབང་བསྒྱུར་བ་མང་པོ་བཀུར་བའི་རྒྱལ་པོ་སོགས་འཁོར་ལོས་བསྒྱུར་བའི་རྒྱལ་པོ་ཆེན་པོ་སྡེ་ལྔ་ནས་བོད་དུ་རྗེ་གཉའ་ཁྲི་བཙན་པོ་སོགས་གནམ་ལ་ཁྲི་བདུན། ས་ལ་ལེགས་དྲུག བར་ལ་ལྡེ་བརྒྱད། ཚིག་ལ་བཙན་ལྔ་སོགས་སྐྱིད་པའི་གདུང་རབས་བཅུ་གསུམ། ཤིན་ཏུ་སྐྱིད་པའི་གདུང་རབས་ལྔ་ལ་སོགས་པ་རྒྱལ་རབས་རིམ་བྱོན་རྣམས་ཀྱི་འདི་དང་འདི་ལྟ་བུའི་ཕྱག་རྗེས་ཞེས་ལོ་རྒྱུས་ཙམ་ལས་མེད་པའི་མི་རྟག་པའི་རང་བཞིན་ལ་བསམ་ན། རང་རེ་རྣམས་ལས་ངན་གྱི་རྒྱུས་འཕངས། རྐྱེན་ངན་གྱི་རླུང་གིས་དེད། མི་གཙང་བའི་འཁྲུལ་འཁོར་ལ་སེམས་ཀྱི་རྒྱུད་བརྟེན་པའི་ལུས་ཐོ་ཡོར་འདྲ་བ་འདི་དང༌། སྔ་མ་རྣམས་ལ་བསམ་ན་མཁར་ཁང་ལོངས་སྤྱོད་སྦྲང་མའི་ཚང་འདྲ་བ་འདི་ལ་རྟག་པ་དང་བརྟན་པ་ཅི་ཡོད་བསམ་པས་བློ་སྦྱང༌།
དཔེ་དོན་སྣ་ཚོགས་ལ་བསམ་ན། སྤྱིར་ཐམས་ཅད་འགྱུར་བའི་རང་བཞིན་ཡང༌། བྱེ་བྲག་ནམ་ཟླ་དུས་བཞིའི་འགྱུར་ལྡོག་ཤ་སྟག་སྟེ། དབྱར་རྗེས་སུ་སྟོན། སྟོན་རྗེས་སུ་དགུན། དགུན་རྗེས་སུ་དཔྱིད་ལ་སོགས་རིམ་གྱིས་འགྱུར། ཁར་སོང་དང་དེ་རིང༌། ད་ནང་དང་དོ་དགོང༌། ད་ལོ་དང་སོང་ཕོད་ལ་ལས་བྱ་བ། གཏམ་ཟ་གྱོན། སྐྱིད་སྡུག་ལ་སོགས་རིམ་བཞིན་འགྱུར། སྔོན་འབྱོར་ཞིང་ལོངས་སྤྱོད་ཅན་རྣམས་ད་ལྟ་དབུལ་པོ། སྔར་དབུལ་པོ་རྣམས་ད་ལྟ་བཙན་ཕྱུག་འཛོམས་པ། སྔར་བཙན་གྲགས་གནམ་ས་ལྟ་བུ་ཡང་ད་ལྟ་ཉམ་ཆུང་ནུས་མེད་དུ་གྱུར་པ་དང༌། སྔར་ཉམ་ཆུང་འབུ་འདྲ་བ་ཡང་ད་ལྟ་བཙན་པོ་ཐོག་ལྟ་བུར་གྱུར་པ་དང༌། ད་ལྟ་བཙན་ཕྱུག་ཁ་གྲགས་ས་སྟེང་ན་འགྲན་ཟླ་དང་བྲལ་བ་རྣམས་སོང་ཕོད་འདི་མུས་ཡོད་དམ་མེད་ཆ་མེད་དང༌། ད་ལྟ་སྤྲང་པོ་ཉམ་ཆུང་འཁོས་མེད་ཀྱང་སོང་ཕོད་འདི་ལས་དྲག་དྲག་ཞན་གྱིས་བཅར་ཡུལ་རེད་ཡོད་ནའང་ཆ་མེད་པ་སོགས་ཕྱུག་དབུལ་དྲག་ཞན་མཐོ་དམན་རིམ་གྱིས་འགྱུར་འགྲོ་བ་ལས་རྟག་བརྟན་སུ་ལའང་མེད་པས་སྐྱེས་པ་ཐམས་ཅད་མི་རྟག་སྟེ་འཆི། བསགས་པ་ཐམས་ཅད་མི་རྟག་སྟེ་འབྲལ། བརྩིགས་པ་ཐམས་ཅད་མི་རྟག་སྟེ་འགྱེལ། མཐོན་པོ་ཐམས་ཅད་མི་རྟག་སྟེ་ལྷུང༌། དེ་བཞིན་དུ་དགྲ་གཉེན་དང་སྐྱིད་སྡུག་བཟང་ངན་དང༌། རྣམ་རྟོག་ཐམས་ཅད་མི་རྟག་འགྱུར་བའི་རང་བཞིན་ལ་བསམ་ན། མཐོན་པོ་གནམ་ལྟ་བུ། བཙན་པོ་ཐོག་ལྟ་བུ། ཕྱུག་པོ་ཀླུ་ལྟ་བུ། མཛེས་པོ་ལྷ་ལྟ་བུ། འཕྱོར་པོ་འཇའ་ཚོན་ལྟ་བུ་ཅི་འདྲ་བ་ཞིག་ཡོད་རུང་རྟག་བརྟན་ཡོད་སྨོས་འོས་པ་ཅི་ཡོད་པས། མི་རྟག་འཆི་བའི་དུས་ལ་བབ་ཚེ་གྲྭ་ཚང་སྟོང་ཕྲག་མང་པོའི་བདག་པོ་ཡིན་ཀྱང་གྲྭ་པ་གཅིག་ཙམ་ཁྲིད་དབང་མེད། སྡེ་ཁྲི་ཕྲག་མང་པོའི་བདག་པོ་ཡིན་ཀྱང་གཡོག་པོ་གཅིག་ཙམ་ཁྲིད་དབང་མེད། འཁོར་སློབ་མ། ཁྱིམ་བཟའ་ཚང༌། གཉེན་ཉེ་འབྲེལ། རྒྱུ་ལོངས་སྤྱོད་ཐམས་ཅད་ཤུལ་དུ་བསྐྱུར་ནས་མར་གྱི་ནང་ནས་སྤུ་བཏོན་པ་ལྟར་གཅེར་བུ་ལག་སྟོང་མཆན་དུ་བཅུག་ནས་འགྲོ་དགོས་པ་ཡིན།
འཆི་རྐྱེན་ངེས་མེད་ནི། སུས་ཀྱང་དེད་ལ་ནད་གཞི་འདྲ་ངན་པ་མེད་པས་ཚེ་ཐོབ་བསམ་མཁན་མང་ཡང་ནད་ཀྱིས་འཆི་མི་དགོས་ཤིང་འཆི་རྐྱེན་སྣ་ཚོགས་ཡོད་པ་ཡིན་ཏེ། སྤྱོད་འཇུག་ལས།
འཆི་བའི་རྐྱེན་ནི་ཤིན་ཏུ་མང༌། །
གསོན་པའི་རྐྱེན་ནི་ཉུང་ཟད་ཅིག །
ཅེས་དང༌། འདུལ་བ་ལུང་ལས།
ཁ་གཅིག་ཟས་ཀྱིས་བརྣངས་ནས་འཆི། །
འགའ་ཞིག་སྨན་གྱིས་འཆི་བའང་ཡོད། །
མི་མཐུན་རྐྱེན་ལྟ་ཅི་ཞིག་སྨོས། །
དེ་བས་ངེས་པ་འགའ་མེད་དོ། །
ཞེས་གསུངས་པ་ལྟར་གཡུལ་སྤྲད་ནས་རང་ཨི་ཁེ་བསམ་པ་ན་བས་མཐོག་མ་སོང་ནས་དགྲ་ཡིས་བསད་པ་དང༌། ཚོང་པ་རྣམས་རྒྱུ་གསོག་པའི་ཕྱིར་དུ་སྟོད་སྨད་རྒྱ་བོད་ལྷོ་བྱང་གང་ལའང་བགྲོད་ནས་འགྲོ་བའི་ཚེ་ན་རྐུན་མ་དང་ཇག་པས་མི་བསད། རྒྱུ་ཕྲོགས། རྒྱུ་བསགས་པ་ལྟ་ཞོག ཐ་མ་མི་རྒྱུ་གཉིས་ཀ་མེད་ནས་བསམ་ཐོག་མ་སོང་བ་ལྟ་བུ་དང༌། ནད་ལོག་སྨན་ལོག་གི་འཆི་རྐྱེན་དུ་གྱུར་པ་དང༌། ཟས་ཟོས་པའང་དུག་ཏུ་གྱུར་ནས་གློ་བུར་འཆི་རྐྱེན་ཐུག་པ་དང༌། སྐྱིད་དུ་རེ་ནས་ཆང་རག་བག་མེད་བཏུང་བས་ལ་ལར་ཁྲག་དང་མཆིན་པ་ལ་ཕོག་ནས་ཤི་བ་དང༌། ལ་ལ་གྲིབ་དང་ལ་ལས་བཟི་སྨྱོ་བྱེད་ནས་རང་གིས་རང་གསོད་པ་དང༌། གཞན་ཡང་ལམ་འགྲིམ་མགྲོན་པོ་ལྟ་བུ་གཡང་ལ་ཡར་བ། ཆུས་ཁུར་བ། གྲུ་ལོག་པ། རྟས་བརྒྱངས་པ་སོགས་གློ་བུར་ཟས་ཟ་འཕྲོ། གཏམ་ལབ་འཕྲོད་གོས་དྲུབ་འཕྲོར་བསྐྱུར་ནས་ད་ལྟ་ཡོད་ཀྱང་ད་ལྟ་མེད་པ་སོགས་འཆི་རྐྱེན་ཤིན་ཏུ་མང་བས་མི་ཚེ་རླུང་གསེབ་ཀྱི་མར་མེ་ལྟ་བུ་འདི་ལ་རྟག་བརྟན་མེད་པར་ཐག་ཆོད། དེའང་ད་ལྟ་སུས་ཀྱང་འཆི་བ་ཙམ་ཞིག་ཤེས་ཀྱང་ནམ་འཆི་མ་ཤེས་པས་ད་རུང་རང་མི་འཆི། ཆོས་ཞིག་དགོས་ཀྱང་ད་ལྟ་སྔ་འདུག ལོ་ཚོད་འཆི་ལ་ཉེ་དུས་ཆོས་ཤིག་བྱས་ན་ཆོག་བསམ་མཁན་མང་བ་འདིས་ཐམས་ཅད་བསླུས་ནས་ཆོས་མེད་དུ་ཤི་མཁན་མང་བ་ཡིན། དེས་ན་ལ་ལ་བྱིས་པའི་དུས་སུ་འཆི། ལ་ལ་གཞོན་དུས། ལ་ལ་དར་ལ་བབ་དུས། ལ་ལ་ཚེ་སྨད་སླེབ་དུས་འཆི་བ་སོགས་སྣ་ཚོགས་ལས་རྒས་དུས་བར་མ་གཏོགས་ཆུང་དུས་མི་འཆི་བའི་གདེངས་ཅི་ཡོད། རྒས་རྒས་སུ་སྡོད་ནས་འཆི་ཁ་མ་ཎི་སོགས་གྲངས་ལྡན་ཚར་མཁན་བརྒྱའི་ནང་རེ་རེ་ཙམ་ལས་མེད་པས་དེ་འདྲ་དྲན་མཁན་དེ་ཆོས་མེད་དུ་འཆི་བའི་སྔ་ལྟས་ཡིན། དུས་རྒྱུན་དུ་མི་རྟག་པ་སྒོམས། ད་ལོ་དང་ཕར་ལམ། དེ་རིང་དང་སོང་ཉིན། ད་ནང་དང་དོ་ནུབ། ད་ལྟ་དབུགས་འབྱིན་འཇུག་པར་འཆི་ནའང་ཅི་ཆ། ཤི་ཚར་ནས་ལོ་གྲངས་འདི་ཙམ་ནས་ཡར་སླེབས་རྒྱུ་རེད་ཅེས་དང༌། རྒྱ་བོད་སོགས་སྟོད་སྨད་ས་ཕྱོགས་འདི་ཙམ་ལ་འགྲོ་ནུས་ན་ཐུག་རྒྱུ་རིག་རྒྱུ་ཡོད་པ་རེད་ཅེས་ཐེ་ཚོམ་ཟ་བ་ཙམ་ཡོད་ན་ད་དུང་ཚེ་འདིར་རེ་བས་འཁོར་བ་ལ་ཞེན་ན་ཁག་མེད་མོད། ཤི་ཚར་ནས་ཕུང་པོ་ནི་བྱ་ཁྱི་མེ་གསུམ་སོགས་ཀྱིས་ཤུལ་མེད་ཚར། རྣམ་ཤེས་ད་ལྟ་དྲན་རྟོག་ལྷང་ལྷང་བྱེད་རྫས་འདི་ནི་ལས་ཀྱི་དབང་གིས་གར་སོང་ཆ་མེད། རྒྱ་མཚོ་ཞབས་མེད་ནང་རྡོ་འཕངས་པ་ལྟར་ལས་ཐུག་རྒྱུ་རིག་རྒྱུ་ལྟ་ཞོག རིགས་དྲུག་གི་ནང་ཕྱོགས་གར་ཡོད་གར་སྐྱེས་ཀྱང་མི་ཤེས། གལ་ཏེ་མི་ཡུལ་འདིར་དངོས་སུ་འདུག་ཟེར་བ་ཞིག་བྱུང་ནས་ཤི་འདྲེ་སྐྲག་དགོས་པ་ཞིག་ལས་མེད་ནའང་ད་དུང་འཇིག་རྟེན་ལ་ཞེན་པ། མི་འཆི་བསམ་པས་དམ་ཆོས་ཕྱི་བཤོལ་འདི་མི་བྱ་བསམ་དགོས། དེ་ལྟར་ཐབས་སྣ་ཚོགས་ཀྱིས་བློ་སྦྱངས་ན་འཆི་བ་མི་རྟག་པ་རྒྱུད་ལ་སྐྱེ། མི་རྟག་རྒྱུད་ལ་སྐྱེས་ན་འཁོར་བ་ལ་སྙིང་པོ་མེད་པར་གོ། དེ་གོ་ན་དད་པ་མོས་གུས་སྐྱོ་ཤས་ངེས་འབྱུང་རྣམས་ཤུགས་ཀྱིས་སྐྱེ། དེ་ཙ་ན་ཆོས་མ་ཎི་རྡོག་གཅིག་ལས་མེད་ནའང་ཆོས་ཆོས་སུ་སོང་ནས་ཐར་པའི་རྒྱུ་བྱེད་པ་ཡིན་པས་ཡང་དག་པའི་ཆོས་གཤའ་མ་འཕྲོག་མ་བརླག ཆུད་མ་ཟོས་པས་ཆོས་ཀྱིས་གོ་ཆོད་པ་ཡིན། དེ་མིན་འཆི་བ་མ་དྲན་ན་འཁོར་བ་ལ་ཞེན་ཆགས་ཆེ། སྐྱོ་ཤས་ངེས་འབྱུང་དད་པ་མོས་གུས་སོགས་སྤུ་ཙམ་ཡང་མེད། དེ་མེད་དུས་ཆོས་མི་དྲན། གལ་ཏེ་ཆོས་སྒྲུབ་པའི་ཟོལ་བྱས་ཀྱང་འཇིག་རྟེན་ཚེ་འདིའི་གྲོགས་སུ་བྱས་ཆོས་རྔམ་ཆོས་སོགས་ལས་ཕྱི་མ་ཐར་པ་ཐོབ་པ་ལ་ཅི་ཡང་མི་ཕན་པས་ཆོས་ཆོས་སུ་མ་སོང་ཞེས་དོན་མེད་པ་ཡིན་པས། ཆོས་ཐམས་ཅད་ཀྱི་ནང་ནས་མི་རྟག་པ་སྒོམ་བ་མཆོག་ཡིན་རྒྱལ་བས་གསུངས།
གཞན་དཔེ་དོན་མང་པོ་མི་དགོས། རང་གི་ཡུལ་ཕྱོགས་ཀྱི་མི་རྣམས་ལ་ལྟོས་དང༌། སྔར་ཡོད་པའི་མི་རྣམས་ད་ལྟ་ལུས་ཨི་འདུག རང་གི་ཁྱིམ་གྱི་བཟའ་ཚང་ལ་ལྟོས་དང༌། སྔར་ཡོད་པའི་མི་རྣམས་མ་འཆི་བར་ལུས་ཨི་འདུག ཐ་ན་རྟ་ནོར་སྒོ་ཁྱི་ཡན་ཆད་ལ་བསམ་བློ་ཐོངས་དང༌། སྔོན་མ་ཤི། རྗེས་མ་རིམ་གྱིས་གསར་པ་རེ་ཆགས་པ་ཡིན་པ་ལས་མ་ཤི་བ་གཅིག་ཀྱང་ལུས་ཨི་འདུག ད་ལྟ་ཡོད་པའི་ཡུལ་ཕྱོགས་ཀྱི་མི། ཁྱིམ་བཟའ་ཚང་ཉེ་རིང༌། རྟ་ནོར་སྒོ་ཁྱི་ར་ལུག་ཡན་རིམ་གྱིས་ཤི་ནས་གཅིག་ཀྱང་ལྷག་མེད་པར་ཐག་ཆོད། མི་གཞན་འདི་རྣམས་ཀྱིས་ཀྱང་འཆི་བ་ཙམ་ཤེས་ཀྱང་ད་དུང་མི་འཆི་བསམ་པའི་ངང་དུ་ཚེ་འདིའི་འདུག་ཆུས་ཁོ་ན་བསྒྲུབས་པས་ཁོང་རྣམས་བསམ་ཐོག་མ་སོང༌། གནས་མཁར་ཁང་རྒྱུ་ལོངས་སྤྱོད་ཐམས་ཅད་ཤུལ་དུ་བསྐྱུར་ནས་གློ་བུར་དུ་ཤི། དེང་སོང་ངན་སོང་གསུམ་གར་སྐྱེས་ཡོད་ནའང་ལས་ཀྱི་རྣམ་སྨིན་གྱི་སྡུག་བསྔལ་ནི་བར་མེད་དུ་མྱོང༌། ཤུལ་དུ་ལུས་པའི་ལོངས་སྤྱོད་རྣམས་གཞན་གྱི་རྣམ་ཤེས་འཁྱར་མ་ཕ་མའི་ཁུ་ཁྲག་ལ་ཞུགས་ནས་ལུས་བླངས་པ་རྣམས་རང་གི་བུ་དང་བུ་མོར་བརྩི་བ་དེ་རྣམས་ཀྱིས་ལོངས་སུ་སྤྱོད། དམྱལ་བ་བརྫུས་སྐྱེས་ཡིན་སྟབས་ཚེ་སྔ་ཕྱི་ཐམས་ཅད་རིག་པ་བདུན་འགྱུར་གྱིས་གསལ་ནས་དྲན་པ་ཡིན་པས་སྔོན་མ་ཤི་གོང་གི་བྱ་བ་ཐམས་ཅད་དྲན་ནས་བདག་རང་དབང་ཡོད་དུས་ཆོས་མ་འགྲུབ། ཆོས་ལ་ཡིད་མ་ཆེས་དམྱལ་བ་ངན་སོང་ཟེར་བ་འདི་ཙམ་ཨི་ཡོད་བདེན་མ་རྟོགས། འཁོར་བ་མདོ་མེད་གྱི་ལས་དེས་རེ་ཕུང་བསམ་པའི་སྡུག་བསྔལ་གྱི་ཐོག་ཏུ་ཁྱིམ་པ་ཉེ་རིང་སོགས་ཤུལ་དུ་ཡོད་པ་རྣམས་ནས་བདག་ཟུར་ཙམ་མི་དྲན། ཕན་ཐབས་གསུར་བསྔོ་ཙམ་མི་བྱེད། བདག་གིས་བསགས་པའི་རྒྱུ་ནོར་ལོངས་སུ་སྤྱོད་ནས་ཁོ་རང་རྣམས་སྐྱིད་ཀྱིས་ལུང་པ་འགེངས། བདག་ནི་ཐར་དུས་མེད་པའི་སྡུག་བསྔལ་གྱི་རྣམ་གྲངས་འདིས་ཨ་ཁ་ཁ་བསམ་ནས་ཆགས་སྡང་འཁྲུག་ཅིང་སྡུག་བསྔལ་གྱི་སྣོན་མས་ཐེབ་པ་ཡིན། དེའང་ཕལ་ཆེར་ཡིད་མི་ཆེས་ནས་མངོན་ཤེས་མི་ལ་མེད་དུས་དམྱལ་བའི་ལུས་ངན་བླངས་པ་ཞིག་ལ་མངོན་ཤེས་ཡོད་དོན་མེད་བསམ་མཁན་མང་ཡང༌། མི་རྣམས་མངལ་གྱི་སྒྲིབ་པས་བསྒྲིབས་ནས་ཅིའང་མི་ཤེས་པ་ཡིན། དམྱལ་བ་བརྫུས་སྐྱེས་ཡིན་པ་ལ་རིག་པ་གསལ་བས་སྐྱེ་བ་སྔ་ཕྱི་དྲན་པ་བར་དོའི་རྣམ་ཤེས་དང་འདྲ་བ་དེའི་དོན་ཡིན་ཀྱང༌། དེ་བཞིན་དུ་ཉི་ཚེའི་དམྱལ་བ་རྡོ་དང་ཤིང་གཞུང་སོགས་སྐྱེས་ནས་སྡུག་བསྔལ་བ་འདི་རྣམས་རྣམ་ཤེས་དེར་ཞུགས་མ་ཐག་ལུས་བླངས་ཚར་བ་ཡིན་པས་བརྫུས་སྐྱེས་ཟེར་བ་དེའི་དོན་ཡིན་ཕྱིར་ཡིད་ཆེས་པར་གྱིས། དེ་ལྟར་ཤི་ཚར་ནས་རང་བཞིན་ཆུ་སྐམ་པའམ། མེ་དེས་པ་ལྟ་བུར་མེད་དུ་མི་འགྲོ་ཞིང༌། ལས་ཀྱི་དབང་གིས་སྐྱེ་བ་ལེན་དགོས་པ་ཡིན་ཏེ།
དེ་ལ་འཁོར་བའི་ཉེས་དམིགས་ཤེས་པར་བྱ་བ་ནི། སྤྱིར་འཁོར་བ་ཞེས་པ་རིགས་དྲུག་ཏུ་རེས་མོས་ཀྱིས་སྐྱེ་ཤི་ཁ་བརྒྱུད་ནས་རྫ་མཁན་གྱི་འཕང་ལོ་ལྟ་བུ་དང༌། བུམ་པའི་ནང་དུ་བུང་བ་ལྟ་བུར་འཁོར་བ་ལ་འཁོར་བ་ཞེས་ཟེར། བུམ་པའི་སྟོད་ལྟ་བུ་མཐོ་རིས་གསུམ། སྨད་ལྟ་བུ་ངན་སོང་གསུམ། དེ་དྲུག་ལ་རང་རེ་ཁམས་གསུམ་སེམས་ཅན་ཐམས་ཅད་ཟག་བཅས་ལས་ཀྱི་དགེ་བ་བྱས་ཚད་མཐོ་རིས་གསུམ། སྡིག་པ་བྱས་ཚད་ངན་སོང་གསུམ་རེས་མོས་ཀྱིས་ཐོག་མ་མེད་པའི་དུས་ནས་འཁོར་བའི་གནས་རིས་མཐོ་དམན་ཀུན་ཏུ་མ་འཁྱམས་པ་དང་ལུས་མ་བླངས་པ་དང༌། སྡུག་བསྔལ་རྣམ་གྲངས་འདི་མ་མྱོང་བྱ་བ་གཅིག་ཀྱང་མེད་པ་རེད་དེ། འོན་ཀྱང་སྐྱེ་བ་མ་དྲན་པས་བརྗེད་ནས་ཅི་ཡོད་ཅི་མྱོང་མ་ཤེས་པ་ཡིན། སྐྱེ་བ་ཞིག་དྲན་ན་དེ་མ་ཐག་རབ་ཏུ་བྱུང་ནས་ཐར་པའི་གོ་འཕང་སྒྲུབ་པ་ལས་འཁོར་བ་ལ་ཡིད་སྨོན་མེད་ཅིང་ཞེན་པ་གཏིང་ནས་ལོག་པ་ཡིན་ཀྱང༌། རང་རེས་སྐྱེ་བ་མ་དྲན་པས་ལེན། དེའི་ཕྱིར་ན་ཁམས་གསུམ་སེམས་ཅན་ཐམས་ཅད་རང་གི་ཕ་མ་ཡིན་པའི་རྒྱུ་མཚན་སྐྱེ་བ་མ་བླངས་བསམ་པ་མེད་དུས་རིགས་དྲུག་གི་སེམས་ཅན་ཕ་མ་མ་བྱས་པ་གཅིག་ཀྱང་མེད་པ་རེད། དེར་ཡིད་མ་ཆེས་ན་ད་ལྟ་རང་གི་ཕ་མ་ཤི་ཚར་བཞིག་ད་ལྟ་མི་དང་དུད་འགྲོ་གང་དུ་སྐྱེས་ཡོད་ཅི་ཤེས་པས། དཔེར་ན་རང་གི་སྒོ་ཟོག་ཞིག་གི་སྐྱེ་བ་བླངས་ཡོད་ན་དེ་ཕ་མ་ཨི་ཡིན་མ་ཤེས། བསད་ནས་ཤ་ཟོས་ན་ཕ་མའི་ཤ་མངོན་སུམ་ཟ་བ་དེ་ལྟ་བུ་ཞིག་གི་སྐྱེ་བ་ཇི་ལྟར་བླངས་ཡོད་པར་མི་ཤེས་དུས། སེམས་ཅན་ཐམས་ཅད་ཕ་མ་ཡིན་པར་ཤེས་ནས་གནོད་འཚེ་མི་ཉེན་གསུངས་པ་རེད། དེ་ལྟར་ན་དང་པོ་དམྱལ་བ་ནི། ཚ་དམྱལ་བརྒྱད། གྲང་དམྱལ་བརྒྱད། ཉི་ཚེ་ཉེ་འཁོར་གཉིས་དང་བཅོ་བརྒྱད་ཡོད།
དེ་ལ་ཚ་དམྱལ་བརྒྱད་ནི། དང་པོ་ཡང་སོས་དང་གཅིག ཐིག་ནག་དང་གཉིས། བསྡུས་འཇོམས་དང་གསུམ། ངུ་འབོད་དང་བཞི། ངུ་འབོད་ཆེན་པོ་དང་ལྔ། ཚ་བ་དང་དྲུག རབ་ཏུ་ཚ་བ་དང་བདུན། མནར་མེད་པ་དང་བརྒྱད་ཡིན་པས་དེ་རྣམས་གཞི་དང་ཁོར་ཡུག་ཐམས་ཅད་ལྕགས་བསྲེགས་ཀྱི་ཐང༌། ལྕགས་བསྲེགས་ཀྱི་རི་ཡིན་པས་མཐོང་པ་ཙམ་གྱིས་བརྒྱལ་འགྲོ་བ་དེར་དམྱལ་སྲུང་ལས་ཀྱི་མཚོན་ཆ་ཐོགས་པ་རྔམས་ཤིང་གནག་པས་བལྟར་མི་བཟོད་པ་གྲངས་མེད་དུས་ཀུན་རྒྱུ་བ་ལས། ཡང་སོས་ནི་སེམས་ཅན་དེར་འདུས་ཚད་ཀྱིས་གསོད་རེས་བྱེད་པ་དང༌། ཐིག་ནག་ནི་ལུས་ལ་ཐིག་ནག་པོ་བཏབ་སྟེ་སོག་ལེ་མེ་འབར་བས་དྲ་བ་དང༌། བསྡུས་འཇོམས་ནི་ལྕགས་བསྲེགས་ཀྱི་གཏུན་ཡུལ་ལྗོངས་ཙམ་གྱི་ནང་ཐོ་བ་རི་རབ་ཙམ་གྱིས་རྡུང་བ་སོགས་དང༌། ངུ་འབོད་ནི་ལྕགས་བསྲེགས་ཀྱི་ཁང་པ་སྒོ་མེད་པའི་ནང་དུ་སྡུག་བསྔལ་བས་ཐར་བའི་དུས་མི་འོང་སྙམ་པའི་ངུ་འབོད་བྱེད་པ་དང༌། ངུ་འབོད་ཆེན་པོ་ནི་ལྕགས་བསྲེགས་ཀྱི་ཁང་པ་མེ་འབར་བ་གཉིས་རིམ་དུ་བཅུག་ནས་ཐོ་བས་བརྡེག་པས་ནང་མ་ལས་ཐར་དུས་ཕྱི་མ་ལས་མི་ཐར་བའི་འོ་དོད་ཆེན་པོ་བྱེད་པ་དང༌། ཚ་བ་ནི་ལྕགས་སྣོད་སྟོང་གསུམ་ཙམ་གྱི་ནང་དུ་ཁྲོ་ཆུ་ཁོལ་མའི་ནང་དུ་བཙོ་ནས་ལྕགས་སྣོད་ཀྱི་ཁར་བཏེགས་པ་ན་ལས་མཁན་རྣམས་ཀྱིས་ཐོ་བས་རྡུང་བའི་སྡུག་བསྔལ་བ་དང༌། རབ་ཏུ་ཚ་བ་ནི་ལྕགས་བསྲེགས་ཁྱིམ་མེ་འབར་བའི་ནང་དུ་ལྕགས་ཀྱི་གསལ་ཤིང་མེ་འབར་རྩེ་གསུམ་གྱིས་རྐང་མཐིལ་ནས་སྤྱི་བོར་འབིགས་པས་སྡུག་བསྔལ་བ་དང༌། མནར་མེད་ནི་ལྕགས་ཁྱིམ་མེ་འབར་བ་ཉེ་འཁོར་ལྷག་པ་བཅུ་དྲུག་གིས་བསྐོར་བའི་ནང་ལྕགས་བསྲེགས་ཀྱི་སོལ་བ་དང་མཉམ་དུ་བཞུས་པས་སྐབས་རེར་མེ་སྒོ་ཅུང་ཟད་རེ་བྱེ་བ་དེར་ཐར་འདོད་རློམ་པའི་སྡུག་བསྔལ་ཚད་མེད་པས་མནར་བས་དེ་དག་བརྒྱད་པོའི་སྡུག་བསྔལ་གྱི་ཚོར་བ་ནི་ཡང་སོས་ནས་མནར་མེད་ཀྱི་བར་རིམ་པར་དགུ་འགྱུར་དུ་ཆེ་བ་དང༌། ཐམས་ཅད་འཆི་སོས་རེས་མོས་ཀྱི་སྡུག་བསྔལ་མྱོང་བ་ལ་ཚེ་ཚད་ནི་ཐུང་གྲས་མི་ལོ་བརྒྱ་ལ་ལྷ་སུམ་ཅུ་རྩ་གསུམ་པའི་ཞག་བརྩི། ལྷ་ཡི་ལོ་གྲངས་སྟོང་ཕྲག་ལ་དམྱལ་བའི་ཞག་གཅིག་བརྩིས་པའི་ལོ་སྟོང་ཕྲག་ལ་མི་ཐར། རིང་བ་རྣམས་ནི་བསྐལ་པ་མང་པོར་མི་ཐར་བས་བརྩི་བའི་ཕ་མཐའ་བྲལ། དེ་བཞིན་དུ་ཉེ་འཁོར་ནི་མནར་མེད་ཀྱི་ཕྱོགས་བཞིར་སོ་སོར་མེ་མ་མུར་གྱི་འོབས། རོ་མྱག་འདམ། མཚོན་ཆའི་ཐང༌། རལ་གྲི་ལོ་མའི་ནགས་ཚལ་བཅས་བཞི་རེ་མཚམས་བཞིར་ཤལ་མ་རིའི་སྡོང་པོ་བཞིར་བཅས་ཡོད་པ་མནར་མེད་ཀྱི་ལས་སྲབ་པ་རྣམས་ཕྱི་ལ་ཐར་ཡང་ཉེ་འཁོར་ལྷག་པ་བཅུ་དྲུག་ལས་མི་ཐར་བར་སྡུག་བསྔལ་བའོ། །ཉི་ཚེ་ནི་སྒོ་དང་ཀ་བ་ཐག་པ་སྒྱེད་པུ། རྡོ་ཕ་ཝང་སྡོང་པོ་རྣམས་ཀྱི་དཀྱིལ་དུ་སྐྱེས་ནས་སྡུག་བསྔལ་བའོ། །
གྲང་དམྱལ་ནི་སྤྱི་མཐུན་ལས་ཀྱི་དབང་གིས་གཞི་དང་ཁོར་ཡུག་ཐམས་ཅད་གངས་དང་འཁྱག་རམ་གྱི་ཁྲོད་ཁ་ཆར་བུ་ཡུག་འཚུབས་པའི་ནང་དུ་སེམས་ཅན་གཅེར་བུ་གྲངས་མེད་པ་གནས་པ་ལས་འཁྱག་ངད་ཀྱིས་ཆུ་བུར་ཅན་དང༌། ཆུ་བུར་རྨར་སོང་ནས་རྣག་ཁྲག་རྡོལ་བས་ཆུ་བུར་རྡོལ་བ་ཅན་དང༌། གྲང་ངད་ཀྱི་ཚོར་བ་བསྲན་མི་བཟོད་པས་སོ་ཐམ་པ་དང༌། སྨྲེ་སྔགས་རྒྱུན་མི་ཆད་པར་འདོན་པ་ཨ་ཆུ་དང༌། སྐད་ཀྱི་གདངས་ཆག་པས་ཀྱི་ཧུད་དང༌། ཕྱི་ལྤགས་མདོག་སྔོན་པོར་སོང་ནས་བཞི་ཚལ་དུ་གས་པ་ལ་ཨུཏྤལ་ལྟར་གས་པ་དང༌། ནང་གི་ཤ་དམར་པོ་གྲང་ངད་ཀྱིས་བརྒྱད་ཚལ་དུ་གས་པ་ལ་པདྨ་ལྟར་གས་པ་དང༌། དེ་ལས་ཀྱང་དམར་ནག་ཏུ་གྱུར་ཏེ་བཅུ་དྲུག་དང་སོ་གཉིས་ལ་སོགས་པར་གས་པའི་རྨ་ནང་དུ་སྲིན་བུ་ལྕགས་ཀྱི་མཆུ་ཅན་མང་པོས་འབིགས་པ་ལ་པདྨ་ཆེན་པོ་ལྟར་གས་པར་བཅས་གྲང་དམྱལ་བརྒྱད་དོ། །
དེ་ནས་ཡི་དྭགས་ནི་བྱིང་ན་གནས་པ་དང༌། མཁའ་ལ་རྒྱུ་བ་གཉིས་ཡོད། བྱིང་ན་གནས་པ་ལའང་ཕྱིའི་སྒྲིབ་པ་ཅན། ནང་གི་སྒྲིབ་པ་ཅན། སྒོས་ཁུར་གྱི་སྒྲིབ་པ་ཅན་སོགས་ཡོད་པ་ལས་ཕྱིའི་སྒྲིབ་པ་ཅན་ནི། བཀྲེས་སྐོམ་གྱིས་རྒྱང་རིང་པོ་ནས་ཆུ་དང་ཟས་སོགས་ཡོད་སྣང་གིས་ལྷུ་ཚིགས་འཐོར་བས་འགྲོ་མི་ནུས་བཞིན་དེར་སོང་བས་སླེབས་ནས་ཆུ་དང་ཟས་ག་ལ་ཡོད། ཅི་ཡང་མེད་པའམ། རྣག་ཁྲག་སོགས་སུ་མཐོང་བ་དེ་ལྟ་བུ་རེས་མོས་ཀྱིས་སྡུག་བསྔལ་བ་དང༌།
ནང་གི་སྒྲིབ་པ་ཅན་ནི་ཁ་ཁབ་མིག་ཙམ་པས་ཆུ་བཏུང་ཡང་མགྲིན་པ་རྟ་རྔ་ཙམ་དུ་མི་ཚུད། ཅུང་ཟད་རེ་མགྲིན་པར་སོང་ནའང་ལྟོ་བ་ཡུལ་ལྗོངས་ཙམ་མི་གང༌། ལྟོ་བ་བདེ་ཙམ་རེ་སོང་ནའང་མེ་འབར་ནས་གློ་སྙིང་ནང་ཆ་ཐམས་ཅད་བསྲེགས་པས་སྡུག་བསྔལ་བ་དང༌།
སྒོས་ཁུར་གྱི་སྒྲིབ་པ་ཅན་ནི་ཡི་དྭགས་རེ་རེའི་ལུས་ལ་མང་པོས་ཚང་བཅས་ནས་ཟ་བ་དང༌། རྐེ་དང་ལུས་ལ་ལྦ་བ་ཆེན་པོ་ཡོད་པ་རྨར་སོང་ནས་ཡི་དྭགས་ཆུང་ངུ་རྣམས་ཀྱིས་ཟ་བས་སྡུག་བསྔལ་བའོ། །གཞན་ཡང་སྡུག་བསྔལ་གྱི་རྣམ་གྲངས་ངེས་པ་མེད་པ་མང་པོ་ཡོད་པ་ཡིན།
མཁའ་ལ་རྒྱུ་བ་ནི་བཙན་དང་རྒྱལ་པོ་ཤི་འདྲེ་འདི་རྣམས་ཡིན་པས་རྟག་ཏུ་བསམ་པ་ངན་པ་འཆང༌། སེམས་ཅན་གཞན་གྱི་སྲོག་གཅོད་སོགས་གནོད་འཚེའི་བསམ་སྦྱོར་འབའ་ཞིག་གིས་ཤི་མ་ཐག་དམྱལ་བར་སྐྱེ་བ་ཡིན།
དེ་ནས་དུད་འགྲོ་ནི་བྱིང་ན་གནས་པ་དང༌། ཁ་འཐོར་བ་གཉིས་ལས་བྱིང་གནས་ནི། རྒྱ་མཚོ་ཆེན་པོའི་ནང་ན་ཉ་དང་ཆུ་སྲིན་ལ་སོགས་སྲོག་ཆགས་རྣམས་དང༌། ཆེ་བ་ཉ་སྦྲུལ་ཆུ་སྲིན་སོགས་རི་རབ་ལ་དཀྲིས་ནས་ཡོད་པ་དེར་སྲོག་ཆགས་ཆུང་ངུ་མང་པོས་ཚང་བཅས་ནས་འབིགས་པའི་སྡུག་བསྔལ་སོགས་རྣམ་གྲངས་བསམ་གྱིས་མི་ཁྱབ་པ་ཡོད།
ཁ་འཐོར་ནི་མི་ཡུལ་ན་ཡོད་པའི་དུད་འགྲོ་རྣམས་ཡིན་ཏེ། ཀླུ་སོགས་ལ་མཁའ་ལྡིང་གི་འཇིགས་པ་དང༌། བྱེ་ཚན་གྱི་ཆར་གྱིས་གནོད་པ་དང༌། མི་ཡིས་བདག་ཏུ་མ་བཟུང་བའི་བྱ་དང་རི་དྭགས་རྣམས་འཇིགས་སྐྲག་གི་སྣང་བ་ཁོ་ནས་ཟས་ཁམ་གང་ཟ་ཚེ་ལའང་བག་མི་ཕེབ་བཞིན་ཟ། རྔོན་པ་དང་གཅན་གཟན་སོགས་གཅིག་གིས་གཅིག་བསད་ནས་ཟ་བའི་སྡུག་བསྔལ་དཔག་ཏུ་མེད་དོ། །
མི་ལ་བརྟེན་པའི་དུད་འགྲོ་རྣམས་ནི་ལ་ལ་བསད། ལ་ལ་རྟ་ཞོན། ཁལ་འགེལ། མཛོ་རྨོ། ཁྲག་གཏར་སྤུ་འབྲེག་པ་སོགས་བཀོལ་སྤྱོད་ཀྱི་སྡུག་བསྔལ་བསམ་གྱིས་མི་ཁྱབ་པའི་སྐྲག་སྡུག་ན་ཚ་སོགས་ད་ལྟ་མི་དང་འདྲ་འདྲ་སྟེ། ཅི་བྱུང་ཅི་བཀལ་ཁུར་ནས་དབུགས་མ་ཆད་བར་སྒུར་སྡོད་པ་ལས་ཁ་གྲག་ཙམ་མི་ཤེས་བླུན་རྨོངས་དབང་དུ་སྡུག་བསྔལ་བའོ། །
དེ་ནས་མི་ལའང་སྐྱེ་རྒས་ན་འཆིའི་ཆུ་བོ་བཞིའི་སྡུག་བསྔལ། འགྱུར་བའི་སྡུག་བསྔལ། སྡུག་བསྔལ་གྱི་སྡུག་བསྔལ། ཁྱབ་པ་འདུ་བྱེད་ཀྱི་སྡུག་བསྔལ་རྣམས་རྩ་བའི་སྡུག་བསྔལ་ཡིན་ལ། བྱེ་བྲག་ཅུང་ཟད་དབྱེ་ན་དགྲ་དང་འཕྲད་དོགས། གཉེན་དང་འབྲལ་དོགས། ཡོད་པ་འཚག་མི་ཐུབ་པའི་སྡུག་བསྔལ། མེད་པ་བཙལ་ཀྱང་མི་རྙེད་པའི་སྡུག་བསྔལ། མི་འདོད་པ་ཐོག་ཏུ་ལྷུང་བའི་སྡུག་བསྔལ། འདོད་པ་ཐོག་ཏུ་མི་ཁེལ་བའི་སྡུག་བསྔལ་སོགས་འདུ་བྱེད་ཀྱི་སྡུག་བསྔལ། ད་ལྟ་སྐྱིད་པོ་ཡོད་ཀྱང་གློ་བུར་སྡུག་བསྔལ་སླེབ་པ་དང༌། ད་ལྟ་ཕྱུག་པོར་ཡོད་བཞིན་གློ་བུར་དགྲས་བརླག་མེས་འཇིགས་པ་ལྟ་བུ་འགྱུར་བའི་སྡུག་བསྔལ་གྲངས་མང་དང༌། སྡུག་བསྔལ་སྔ་མ་མ་སོང་བཞིན་དུ་དགྲ་ཕོག་པའི་སྟེང་དུ་གྱོད་འོང་བ། མི་ཤི་བའི་སྟེང་དགྲས་བརླག་པ་ལྟ་བུ་སྡུག་བསྔལ་གྱི་ཐོག་ཏུ་སྡུག་བསྔལ་བ་དང༌། ད་ལྟ་མངོན་སུམ་སྡུག་བསྔལ་མེད་པའི་བདེ་བར་རློམ་ནས་ཤ་ཆང་གི་སྟོན་མོ་སོགས་བྱས་པའང་དོན་དུ་སྡིག་ཟས་ཁོ་ནར་ལོངས་སྤྱོད་པས་ནམ་ཞིག་སྡུག་བསྔལ་བ་དང༌། སྐྱིད་པའི་གླུ་བྲོ་ལ་སོགས་ཚེ་འདིའི་བྱ་བ་སྤྲོ་བཞིན་དུ་བསྒྲུབས་པའང་སྡིག་པའི་གཡོ་བསྐོར་རྣམ་གཡེང་ཁོ་ནའི་ལས་ཅི་ཞིག སྡུག་བསྔལ་ཁོ་ན་ལས་མ་འདས་པའི་ཁྱབ་པ་འདུ་བྱེད་ཀྱི་སྡུག་བསྔལ་བལྟར་མི་མངོན་པ་དང་འགྲོགས་པ་ཡིན་པར་བཅས་འཁོར་བ་ལ་ཞེན་པ་ཆེ་ཕྱིར་ན་ཉིང་སྡུག་བསྔལ་ད་ལོ་བརྗེད། ཁར་སེང་སྡུག་བསྔལ་དེ་རིང་བརྗེད་ནས་སྐྱིད་སྡུག་ཟ་བརྗེད་འཐུང་བརྗེད་ཟེར་བ་དེ་ལྟར་ཡིན། སྡུག་བསྔལ་རྣམས་གྲངས་དང་ངོ་བོ་བསམ་གྱིས་མི་ཁྱབ་ཅིང་སྐྱེ་རྒ་ན་འཆིའི་སྡུག་བསྔལ་ཡང་དེ་ལྟར་རོ། །
དེ་ནས་ལྷ་མ་ཡིན་ནི་དཔལ་འབྱོར་ལོངས་སྤྱོད་ལྷ་དང་འདྲ་ཡང་སྔོན་མི་དགེ་བ་ཕྲག་དོག་གི་རྣམ་སྨིན་གྱིས་གཅིག་གིས་གཅིག་ལ་འགྲན་ནས་རློམ་སེམས་ཕྲག་དོག་བསམ་ངན་ཁོ་ནས་དུས་འདའ་བས་ཡར་ལྷ་ལ་བལྟས་ཏེ་ལྷའི་དཔལ་འབྱོར་ལ་ཕྲག་དོག་སྐྱེས་ཤིང་དཔག་བསམ་ཤིང་གི་འབྲས་བུ་ལ་རྩོད་པར་སེམས་པས་དམག་དཔུང་དྲངས་ཏེ་ལྷ་ལ་རྩོད། ལྷས་དམག་དང༌། གླང་པོ་ཆེ་ས་ལ་རབ་བརྟན་མགོ་བོ་སུམ་ཅུ་རྩ་གཉིས་ལ་ཉེ་དབང་སུམ་ཅུ་རྩ་གཉིས། དབུས་ཀྱི་མགོ་ལ་ལྷའི་དབང་པོ་བརྒྱ་བྱིན་ཞོན་ནས་རྡོ་རྗེ་དང༌། འཁོར་ལོ། མདུང་ཐུང༌། མདའ་བོ་ཆེ་སོགས་ཀྱི་མཚོན་ཆ་དང༌། ལྷ་རྣས་ཀྱི་དམག་གིས་ལྷ་མ་ཡིན་རྡུལ་དུ་བརླག་ཀྱང་ད་དུང་བསམ་ངན་གྱིས་ཡང་དང་ཡང་དུ་འཐབ་པ་དང༌། ནང་ནས་ཀྱང་ཕན་ཚུན་འཁྲུགས་པའི་རྒྱུན་མི་ཆད་པས་གསོད་གཅོད་ཁོ་ནའི་རང་བཞིན་གྱིས་རྟག་ཏུ་སྡུག་བསྔལ་བའོ། །
དེ་ནས་ལྷ་རྣམས་སྤྱིར་བདེ་སྐྱིད་ཕུན་སུམ་ཚོགས་པ་ཡོད་ཀྱང་རྣམ་གཡེང་ཁོ་ནའི་དབང་གིས་དུས་འདའ་བས་དམ་པའི་ཆོས་སྒྲུབ་མི་ཤེས། སྐབས་ཤིག་སྔོན་གྱི་བདེ་འབྲས་ཟད་ནས་འཆི་འཕོ་ལྟུང་བའི་སྡུག་བསྔལ་ཉམས་སུ་མྱོང་བར་ཉེ་དུས་ཉིན་ཐང་ལུས་ལ་འོད་ཡོད་པ་དེ་ཉམས། ལྷའི་སྟན་ལ་སྡོད་སྙིང་མི་འདོད། ལྷའི་མེ་ཏོག་ཕྲེང་བ་རྙིང་རྒྱུ་མེད་ཀྱང་རྙིང༌། ལྷའི་གོས་དྲི་མ་མེད་པ་དེ་ལ་དྲི་མ་ཆགས། ལྷའི་ལུས་ལ་རྡུལ་འབྱུང་རྒྱུ་མེད་པ་དེ་ལ་རྡུལ་འབྱུང་བ་སྟེ་འཆི་བའི་སྔ་ལྟས་ལྔ་ཤར། ལྷའི་བུ་དང་བུ་མོ་ཉིན་ཐང་བརྩེ་བ་ཡོད་པ་རྣམས་ཀྱང་དྲུང་དུ་མི་འོང༌། རྒྱང་ནས་བོས་ཏེ་ཁྱོད་ཤི་ནས་མི་ཡུལ་དུ་ཆོས་སྒྲུབ་སྟེ་སླར་འདིར་སྐྱེ་བར་ཤོག་ཅེས་སྨོན་ལམ་འདེབས། དེ་ནི་སྡུག་ཆེ་བྱེད་ལས་སྨོན་ལམ་མི་འགྲུབ་པར་ཤེས། རང་ཉིད་གཅིག་པུར་ལུས་པས་ཤིན་ཏུ་སྡུག་བསྔལ་བ་དང༌། ཕྱི་མར་དམྱལ་བ་སོགས་ངན་སོང་གསུམ་དུ་སྐྱེ་བར་ལྷའི་མིག་གིས་བལྟས་པས་ཤེས་ནས་ཡང་དུ་སྡུག་བསྔལ་སྨྲེ་སྔགས་བསམ་གྱིས་མི་ཁྱབ། དེ་ལྟ་བུའི་ངང་ནས་ཤི་འཕོས་ཏེ་སྔོན་གྱི་དགེ་འབྲས་ལྷའི་བདེ་སྐྱིད་ཀྱིས་ཟད་ཚར་དུས་མིའི་ལུས་སུ་ག་ལ་སྐྱེ། ངན་སོང་གསུམ་དུ་སྐྱེས་ནས་དེ་ནས་བཟུང་ཡར་ཐར་མེད་པ་རེད། དེ་བཞིན་འཁོར་བའི་གནས་རིས་གང་དུ་སྐྱེས་ཀྱང་བདེ་བ་མེད་ཅིང་སྡུག་བསྔལ་གྱི་རང་བཞིན་ཡིན་པར་ཤེས་ནས་ལྷ་མིའི་གོ་འཕང་ལའང་ཡིད་སྨོན་མི་བྱེད། ད་ལྟ་མི་ལུས་ཐོབ། ཆོས་དང་མཇལ་ཞིང་དེ་སྒྲུབ་ཤེས། སྒྲུབ་དབང་ཡོད་པའི་དུས་འདི་འདྲ་ད་རེས་མ་གཏོགས་འོང་རྒྱུ་མེད་པར་ཤེས་ནས་ཐར་པ་དང་ཐམས་ཅད་མཁྱེན་པའི་གོ་འཕང་དོན་དུ་གཉེར་དགོས།
དེ་ལྟར་འཁོར་བའི་ཉེས་དམིགས་མཐོང་ནས་ལས་རྒྱུ་འབྲས་ཀྱི་མཚན་ཉིད་ཤེས་པ་གལ་ཆེ། དེ་ལ་ཞིབ་པར་འཆད་མི་ནུས་ཀྱང་ཟུར་ཙམ་གླེང་ན། གོང་གི་ལྷ་མི་གཉིས་སོགས་མཐོ་རིས་གསུམ་ལ་ནི་ཟག་བཅས་ཀྱི་དགེ་བ་སྒྲུབ་པས་སྐྱེ། ངན་སོང་གསུམ་ལ་ནི་སྡིག་པ་བྱས་པས་སྐྱེ་བ་ཡིན། འདུས་བྱས་དགེ་བ་རྟེན་བཞེངས། ཕྱག་བསྐོར་ཁ་ཏོན། རྡོ་སཱཙྪ་སོགས་དང་འབྲེལ་བ་སྤྱིར་ལུས་ངག་ཡིད་ཀྱི་དགེ་བ་བཅུ་སྒྲུབ་པས་མཐོ་རིས་སུ་སྐྱེ། དེ་ལ་ཕྲག་དོག་དང་འདྲེས་པའི་དགེ་བས་ལྷ་མིན་དུ་སྐྱེ་བ་དང༌། འདུས་བྱས་ཀྱི་དགེ་བ་དེ་རྣམས་བྱང་ཆུབ་སེམས་དམ་པ་གསུམ་གྱིས་ཟིན་པའི་སྒོ་ནས་སྒྲུབ་ན་གནས་སྐབས་ལྷ་མི་དང༌། མཐར་ཐུག་ཐར་པ་ཐམས་ཅད་མཁྱེན་པའི་རྒྱུར་འགྲོ་བ་ཡིན།
དེ་ལ་སྤང་བྱ་མི་དགེ་བ་བཅུ་ཡོད་པ་ལས་ལུས་ཀྱི་སྒོ་ནས་སྲོག་གཅོད་པ། མ་བྱིན་པ་ལེན་པ། འདོད་ལོག་སྤྱོད་པ་དང་གསུམ། ངག་གི་སྒོ་ནས་རྫུན། ཕྲ་མ། ཚིག་རྩུབ། ངག་འཁྱལ་དང་བཞི། ཡིད་ཀྱི་སྒོ་ནས་བརྣབ་སེམས། གནོད་སེམས། ལོག་ལྟ་དང་གསུམ་བཅས་བཅུ་ཡོད།
དེ་ལས་ལྡོག་སྟེ་གཞན་གྱི་སྲོག་སྐྱོབ་པ་སོགས་དགེ་བ་བཅུ་ནི་ཉམས་སུ་བླང་བྱ་ཡིན། མི་དགེ་བ་བཅུ་མ་སྤང་ན་དཔེར་ན་སྲོག་བཅད་པ་ལྟ་བུའི་རྣམ་སྨིན་གྱི་འབྲས་བུས་དམྱལ་བར་སྐྱེས་ནས། མཐར་སྔོན་གྱི་དགེ་འབྲས་མ་ངེས་པ་ཞིག་གིས་ཐར་ནས་མིར་སྐྱེས་ཀྱང་བྱེད་པ་རྒྱུ་མཐུན་གྱི་འབྲས་བུས་སྲོག་གཅོད་པ་ལ་དགའ་བ་དང༌། མྱོང་བ་རྒྱུ་མཐུན་གྱི་འབྲས་བུས་ཚེ་ཐུང་བ་སོགས་འབྱུང༌། དེ་བཞིན་དུ་མ་བྱིན་པ་བླངས་པའི་རྣམ་སྨིན་གྱི་འབྲས་བུས་ཡི་དྭགས་སུ་སྐྱེས་ནས་ཐར་ཏེ་མིར་སྐྱེས་ཀྱང་བྱེད་པ་རྒྱུ་མཐུན་གྱི་འབྲས་བུས་རྐུ་འཕྲོག་ལ་དགའ་བ་དང༌། མྱོང་བ་རྒྱུ་མཐུན་གྱི་འབྲས་བུས་དབུལ་པོར་འགྱུར་བ་ཡིན། དེ་བཞིན་དུ་མི་གཙང་བ་སྤྱོད་པའི་རྣམ་སྨིན་གྱི་འབྲས་བུས་ངན་སོང་དུ་སྐྱེས་ནས་ཐར་ཏེ་མིར་སྐྱེས་ཀྱང་བྱེད་པ་རྒྱུ་མཐུན་གྱི་འབྲས་བུས་ལོག་གཡེམ་ལ་དགའ་ཞིང༌། མྱོང་བ་རྒྱུ་མཐུན་གྱི་འབྲས་བུས་ཁྱིམ་ཐབས་མི་མཛེས་པ་དང་དགྲ་ཟླ་ལྟ་བུ་འབྱུང་བ་ཡིན། དེ་བཞིན་དུ་ངག་གི་མི་དགེ་བ་རྫུན་གྱི་མྱོང་བ་རྒྱུ་མཐུན་གྱིས་རང་ལ་སྐུར་འདེབས་དང་གཞན་བསླུ་བ་བྱེད་མཁན་མང༌། ཕྲ་མས་འཁོར་གཡོག་མི་མཐུན་ཞིང་གཞན་གྱིས་རང་ལ་རྒོལ་བ་སོགས་བྱེད་མཁན་མང༌། ཚིག་རྩུབ་ཀྱིས་རྟག་ཏུ་རང་ལ་མི་སྙན་པ་ཐོས། རང་གིས་སྨྲས་ཚད་ཀྱང་འཐབ་རྩོད་ཀྱི་གཞིར་གྱུར་པ་ཡིན། ངག་འཁྱལ་གྱིས་རང་གི་ཚིག་མི་བཙུན་ཞིང་དྲང་པོར་སྨྲས་ཀྱང་བདེན་དུ་མི་འཛིན་པ་ཡིན། ཡིད་ཀྱི་ལས་བརྣབ་སེམས་ཀྱིས་བསམ་པ་མི་འགྲུབ་མི་འདོད་ཐོག་ཏུ་ལྷུང་བ་ཡིན། གནོད་སེམས་ཀྱིས་འཇིགས་ཤིང་སྐྲག་ལ་རྟག་ཏུ་འཚེ་བ་མང༌། ལོག་ལྟས་ལྟ་བ་ངན་པ་ལ་གནས་ཤིང་གཡོ་སྒྱུས་རང་སེམས་འཁྲུགས་པ་འབྱུང༌། འདི་རྣམས་ནི་རྣམ་སྨིན་འབྲས་བུས་ངན་སོང་གསུམ་གང་རིགས་ལ་སྐྱེས་ནས་བསྐལ་པ་མང་པོའི་མཐར་མིར་སྐྱེས་ཀྱང་རྒྱུ་མཐུན་གྱི་འབྲས་བུའི་བཟང་ངན་གྱི་རྣམ་འགྱུར་འདི་ལྟར་ཡོད་པ་དང༌། དབང་གི་འབྲས་བུ་ནི་ཡུལ་ལ་སྨིན་ཏེ། སྲོག་བཅད་པས་ཉམས་མི་དགའ་བའི་ཡུལ་དུ་སྐྱེ། མ་བྱིན་པ་བླངས་པས་ལོ་ཉེས་མུ་གེའི་སར་སྐྱེ། མི་གཙང་བ་སྤྱད་པས་འདམ་རྫབ་ལ་སོགས་མི་གཙང་སར་སྐྱེ། དེ་བཞིན་དུ་རྫུན་དང་ཕྲ་མ་སོགས་མི་དགེ་བས་ཡུལ་མི་དགའ་བའི་སྐྱོན་དང་ལྡན་པ་རྣམས་སུ་སྐྱེ་བ་ཡིན། དེ་ལའང་མཐོང་ཆོས་མྱོང་འགྱུར་གྱི་ལས། སྐྱེས་ནས་མྱོང་འགྱུར་གྱི་ལས། མྱོང་བ་མ་ངེས་པའི་ལས། ལན་གྲངས་གཞན་དུ་མྱོང་འགྱུར་གྱི་ལས་བཅས་བཞི་ཡོད་པ་ཡིན།
དེ་ལ་མཐོང་ཆོས་མྱོང་འགྱུར་ནི། མཚམས་མེད་པ་སོགས་སྡིག་ཚབ་པོ་ཆེ་བྱས་པའི་རྣམ་སྨིན་སྐྱེ་བ་ཕྱི་མར་མྱོང་དགོས་པ་གཞིར་བཅས་ཀྱང་འཆི་ཁ་ཚུན་ཚེ་འདིར་ལས་འབྲས་སྨིན་ནས་མི་འདོད་པ་ཐོག་ཏུ་ལྷུང་སྟེ་འཆི་ཁར་མཚམས་སྦྱོར་ངན་པའི་དབང་དུ་འགྲོ་བ་དེ་ཡིན།
སྐྱེས་ནས་མྱོང་འགྱུར་གྱི་ལས་ནི། ཤི་མ་ཐག་སྡིག་པ་ཆེ་ཆུང་དབང་གིས་དམྱལ་བ་ཡི་དྭགས་དུད་འགྲོ་སོགས་སུ་སྐྱེ་བ་ཡིན། མྱོང་བ་མ་ངེས་པ་ནི། ད་ལྟ་ལས་བསགས་པ་ཕྱི་མར་སྐྱེས་འཕྲལ་དུ་མ་མྱོང་ནས་སྔོན་གྱི་དགེ་འབྲས་མ་ངེས་པ་ཞིག་གིས་མཐོ་རིས་སུ་སྐྱེས་ཀྱང་ནམ་ཞིག་དུས་མ་ངེས་པ་ཞིག་ལ་ངན་སོང་དུ་ལྟུང་ནས་མྱོང་བ་ཡིན།
ལན་གྲངས་གཞན་དུ་མྱོང་འགྱུར་ནི། ཚེ་སྔ་མ་དུས་མ་ངེས་པ་ཞིག་ཏུ་སྡིག་པ་བྱས་པའི་རྣམ་སྨིན་ཞིག་ཡོད་ན་ད་ལྟ་མི་ལུས་ཞིག་ཐོབ་ཅིང་ཚེ་འདིར་དཀར་པོའི་ཆོས་ཅི་འགྲུབ་བྱས་པའི་སྟོབས་ཀྱིས་བསླངས་ནས་སྔ་མའི་ལས་ཚེ་འདིར་མྱོང་ནས་ན་ཚ་གོད་ཀ་སོགས་མི་འདོད་པ་འབྱུང་བ་དང༌། ཚེ་འདིར་སྡིག་པའི་ལས་ཁོ་ན་བགྱིས་ཀྱང་བདེ་སྐྱིད་ཁེ་གྲགས་གང་ཆེར་འགྲོ་བ་ཡང་ཚེ་རབས་སྔ་མར་མ་ངེས་པའི་དཀར་པོའི་ཆོས་ཞིག་བསྒྲུབས་པའི་འབྲས་བུ་དུས་མ་ངེས་པ་ད་རེས་སྨིན་པ་ལ་སོགས་ལས་ཆོས་ལ་ཕན་ཡོན་མེད་ནས་མི་འདོད་པ་འབྱུང་བ་དང༌། སྡིག་པ་བསོད་ནམས་ཆེ་ནས་བདེ་སྐྱིད་འཛོམ་པ་མིན་ཏེ། སྡིག་བྱེད་མཁན་ལ་བསོད་ནམས་བྱུང་ན་དགའ་རྒྱུ་མེད་པས་སྔོན་དགེ་བའི་འབྲས་བུ་ཕྲན་བུ་ཡོད་པ་ཚེ་འདིར་སྨིན་ནས་ཤི་མ་ཐག་ངན་སོང་དུ་སྐྱེ་བ་ཡིན། ཆོས་བྱེད་མཁན་ལ་ན་ཚ་མི་འདོད་པ་བྱུང་ན་ཡི་ཆད་དང་སྡུག་བསྔལ་བྱེད་རྒྱུ་མེད་དེ། སྔོན་སྡིག་པའི་ལས་འབྲས་ཀྱི་ལྷག་མ་མ་མྱོང་ལུས་ཡོད་པ་དེ་ད་ལྟ་ལུས་ཐོག་འདིར་སྨིན་ནས་ཤི་མ་ཐག་སྐྱེ་བ་སྔ་མ་དང་ད་ལྟའི་སྡིག་འབྲས་ཟད་ཚར་ནས་དགེ་འབྲས་ཁོ་ནས་མཐོ་རིས་སོགས་སུ་སྐྱེ་བ་ཡིན་པས་དགའ་བ་སྒོམ་དགོས། དེ་ལྟར་ཡང་ལས་རྒྱུ་འབྲས་འདི་ཤིན་ཏུ་ཕྲ་ཞིང་ཕྲ་བས་འཇིག་རྟེན་འདི་ན་མི་ལུས་ཐོབ་པ་འདྲ་འདྲ་ལའང་ཕྱུག་དབུལ་དྲག་ཞན་སྣ་ཚོགས། ཕ་མ་གཅིག་གི་བུ་རྒྱུད་ལའང་རྣམ་འགྱུར་མི་འདྲ་བར་ལ་ལ་ནི་བདེན་པ། ལ་ལ་ནི་རྫུན་པ་སོགས་ཐ་དད་པ་སྣང་བ་འདི་རྣམས་རང་བཞིན་སྟེས་དབང་གིས་བྱུང་བ་མིན་པར་རྒྱུ་འབྲས་ཁྱད་པར་གྱིས་བྱུང་བ་ལ་ཡིད་ཆེས་ནས་དགེ་བཅུ་སྒྲུབ། སྡིག་བཅུ་སྤང་དགོས། སྤྱིར་གྱིས་ད་རེས་དལ་འབྱོར་ཐོབ་པ་འདི་ཡང་འཆི་བ་མི་རྟག་པས་བསྟུང༌། འཆི་བའི་ཚེ་ན་ལས་ཀྱི་རྗེས་སུ་འབྲང་ནས་རིགས་དྲུག་ཏུ་སྐྱེ་བ་ལེན། རིགས་དྲུག་གང་དུ་སྐྱེས་ཀྱང་སྡུག་བསྔལ་གྱི་རང་བཞིན་ལས་བདེ་བ་མེད་པ་འཁོར་བའི་ཉེས་དམིགས་དྲན། ཉེས་དམིགས་ལ་འཇིགས་ནས་མི་དགེ་བཅུ་ལ་དུག་ལྟར་འཛེམ། དགེ་བ་ལ་སྲོག་ལྟར་སྲུང་བའི་སྤང་བླང་ཤེས་པ་ནི་བློ་ལྡོག་རྣམ་པ་བཞིའི་དོན་ཞིབ་མོར་ཤེས་པ་ལས་འབྱུང་སྟེ། དེ་ལྟར་ཡང་དལ་འབྱོར་རྙེད་དཀའ་བསམ་ནས་མི་ལུས་ཆུད་མི་ཟ་བར་བྱེད། འཆི་བ་མི་རྟག་པ་བསམ་ནས་དམ་ཆོས་ལེ་ལོའི་དབང་དུ་མི་བཏང༌། འཁོར་བའི་ཉེས་དམིགས་བསམ་ནས་སྡིག་པ་སྤང༌། ལས་རྒྱུ་འབྲས་བསམ་ནས་བླང་དོར་ལག་ཏུ་ཐེབ་ངེས་བྱེད་དགོས། ད་དེ་ལ་མི་ལུས་ཐོབ་པའི་དོན་སྒོ། འཆི་བ་བྱུང་དུས་མི་འཚེར། འཁོར་བའི་འདམ་ལ་འཇིགས་པའི་སྤྱོད་ཡུལ་ཐར་པ་དང་ཐམས་ཅད་མཁྱེན་པའི་གོ་འཕང་ཐོབ་པར་བྱེད་པ་ལ།
ཐོག་མར་ཆོས་ཅི་དང་ཅི་ལྟ་བུ་ཞིག་སྒྲུབ་ན། བསྒྲུབ་པར་བྱ་བ་ལས་ཀྱང་ཇི་ལྟར་སྒྲུབ་པའི་ཚུལ་གཙོ་གསུངས་པ་ལྟར་དམ་པ་གསུམ་གྱི་རྩིས་ཟིན་དགོས་པ་ཡིན། དེའང་དང་པོ་དགེ་རྩ་དེ་ཐབས་ཀྱིས་ཟིན་པར་བྱེད་པ་བྱང་ཆུབ་ཏུ་སེམས་བསྐྱེད་པ། བར་དུ་དགེ་རྩ་དེ་རྐྱེན་གྱིས་མི་ཤིགས་པར་བྱེད་པ་དངོས་གཞི་དམིགས་པ་མེད་པ་དང༌། ཐ་མ་དགེ་རྩ་གོང་འཕེལ་དུ་འགྲོ་བར་བྱེད་པ་མཇུག་བསྔོ་བ་དང་གསུམ་ལ་དམ་པ་གསུམ་ཟེར་བ་ཡིན།
དེ་ལ་ད་རེས་སྨྱུང་གནས་སྡོད་པས་བསྙེན་གནས་ཡན་ལག་བརྒྱད་ཀྱི་སྡོམ་པ་ལེན་པ་འདིའང་འཇིགས་སྐྱོབས་དང་ལེགས་སྨོན་གྱི་དབང་དུ་མ་སོང་བར་བྱང་ཆུབ་ཀྱི་སེམས་རིན་པོ་ཆེའི་རྩིས་བཟུང་ནས་ཐེག་ཆེན་གྱི་ལམ་དུ་འགྲོ་བ་ཞིག་དགོས། དེ་ལ་འཇིགས་སྐྱོབས་ནི་གནས་སྐབས་ངན་སོང་གསུམ་དང་གདོན་དང་རྒྱལ་པོའི་ཆད་པ་ལ་འཇིགས་པ། ཡུལ་གྱི་ཁ་ཡོག་སོགས་རང་བྱས་ལ་འཇིགས་ནས་དེ་ལ་སྐྱོབས་པའི་ཕྱིར་དུ་སྡོམ་པ་བླངས་པ་དེ་ཡིན།
ལེགས་སྨོན་ནི་བདག་རབ་ཏུ་བྱུང་སྡོམ་པ་བླངས་ན་གཞན་གྱིས་མཐོས་རབ་རྩི་ཞིང་བདག་ལ་ཚེ་འདིར་བཀུར་སྟི་དང་ཟས་གོས་རྙེད་པ་སྡོད་བདེ་བ་ཞིག་ཨི་འོང་སྙམ་པ་དང༌། ཕྱི་མ་ལྷ་མིའི་བདེ་འབྱོར་ལ་ཆགས་པ་དེ་ལྟ་བུ་ཡིན། དེ་ལའང་སྐྱེས་བུ་ཆེ་འབྲིང་ཆུང་གསུམ་ཞེས་ཀུན་སློང་གི་དབང་གིས་འབྱུང་བས་དང་པོ་རང་ཉིད་ཞི་བདེ་དོན་དུ་མི་གཉེར་ནས་ཁམས་གསུམ་སེམས་ཅན་འདི་དག་ཐམས་ཅད་ཕ་མར་མ་གྱུར་པ་མེད་བས་འདི་རྣམས་རྫོགས་པའི་སངས་རྒྱས་ཐོབ་པའི་ཕྱིར་དུ་བདག་གིས་ཆོས་འདི་བསྒྲུབ་པ་ཡིན་ནོ་བསམ་ན་ཐེག་ཆེན་གྱི་ལམ་སྐྱེས་བུ་ཆེན་པོའི་སེམས་བསྐྱེད་ཡིན། བདག་ཉིད་ཁོ་ནར་འཁོར་བ་དང་ངན་སོང་ལ་ད་ནས་བཟུང་མི་སྐྱེ་བར་ཞི་བ་བྱང་ཆུབ་ཀྱི་གོ་འཕང་ཐོབ་པའི་ཆེད་དུ་ཆོས་འདི་སྒྲུབ་པ་ཡིན་ནོ་བསམ་ན་ཉན་རང་གི་ལམ་སྐྱེས་བུ་འབྲིང་གི་སེམས་བསྐྱེད་ཡིན། བདག་ངན་སོང་གསུམ་ལ་འཇིགས་ཤིང་སྐྲག་ནས་ལྷ་མིའི་བདེ་བ་ལ་ཆགས་ནས་དེར་སྐྱེ་བའི་ཆེད་དུ་བསམ་པ་ནི་སྐྱེས་བུ་ཆུང་ངུའི་སེམས་བསྐྱེད་ཐ་ཆད་པ་ཡིན་པས་དེས་འཁོར་བ་ལས་འཕགས་མི་ནུས་པ་ཡིན།
ད་རེས་གསོ་སྦྱོང་ཡན་ལག་བསྙེན་གནས་ཀྱི་སྡོམ་པ་ལེན་པ་འདི་ལ་ཐེག་ཆེན་གྱི་སེམས་བསྐྱེད་ངེས་འབྱུང་གི་བློ་བརྟན་པོས་གོ་ཆོད་པ་ཞིག་བྱེད་དགོས། དེ་ལ་ངེས་འབྱུང་གི་བློ་ཐེག་པ་ཆེན་པོའི་ཁྱད་པར་ཅན་ནི་འདི་ལྟར་མཐོ་སྲིད་པའི་ལྷ་གནས་མན་ཆད། དམའ་ངན་སོང་དམྱལ་ཁམས་ཡན་ཆད། འཁོར་བའི་གནས་རིས་འདི་དག་གང་ལ་དཔྱད་ནའང་མེ་ཡི་འོབས། དུག་སྦྲུལ་གྱི་ཚང༌། སྲིན་པོའི་གླིང་ལྟ་བུ་ཞིག་གི་སྡུག་བསྔལ་གྱི་རང་བཞིན་ལས་བདེ་བ་སྐད་ཅིག་ཙམ་མེད་པ་རེད། བདག་དང་ཕ་མ་སེམས་ཅན་ཐམས་ཅད་ལམ་ལོག་མགོ་རྨོངས་སུ་གྱུར་ནས་སྡུག་བསྔལ་མི་འདོད་ཀྱང་སྡུག་བསྔལ་གྱི་རྒྱུ་སྡིག་པ་སྤང་མི་ཤེས། བདེ་བ་འདོད་ཀྱང་བདེ་བའི་རྒྱུ་དགེ་བ་སྒྲུབ་མ་ཤེས་ནས་ལོང་བ་ཐང་དཀྱིལ་དུ་འཁྱམས་པ་ལྟ་བུའི་སེམས་ཅན་འདི་རྣམས་སྙིང་རེ་རྗེ། འདི་རྣམས་འཁོར་བ་ལས་ཐར་ནས་གཏན་གྱི་བདེ་བ་སངས་རྒྱས་ཀྱི་གོ་འཕང་རིན་པོ་ཆེ་ཐོབ་ན་ཅི་མ་རུང༌། དེ་ལྟར་ཐོབ་པར་བྱེད་པ་ལ་ངས་བླ་མ་དཀོན་མཆོག་ལ་ར་མདའ་སྦྲན་ནས་དམ་པའི་ཆོས་བསྒྲུབ། ད་རེས་སྐབས་སུ་སྤྱན་རས་གཟིགས་བཅུ་གཅིག་ཞལ་གྱི་སྨྱང་གནས་གསོ་སྦྱོང་ཡན་ལག་བརྒྱད་པའི་སྡོམ་པ་བསྲུང་ནས་འདི་རྣམས་སངས་རྒྱས་པར་བྱའོ་བསམ་པ་ནི་ཐེག་པ་ཆེན་པོའི་ལམ་སྐྱེས་བུ་ཆེན་པོའི་སེམས་བསྐྱེད་ཚད་མེད་པ་ཡིན་པས་འདི་ལྟར་ཀུན་གྱིས་ཉམས་སུ་ལེན། ཚིག་བློར་གཟུང༌། དོན་ཡིད་ལ་བསྒོམ། བློ་ཁ་མ་འགྱུར་བར་དུ་བློ་སྦྱངས་ནས་སྡོམ་པ་ལེན་དགོས་པ་ཡིན། འཇིགས་སྐྱོབས་དང་ལེགས་སྨོན་ཐེག་དམན་ཉན་རང་དང་ལྷ་མིའི་གོ་འཕང་དོན་དུ་གཉེར་བའི་སེམས་བསྐྱེད་སྤང་ཅི་ནུས་ཀྱིས་ཁམས་གསུམ་སེམས་ཅན་ཐམས་ཅད་ཀྱི་དོན་ཞེས་མ་བརྗེད་པ་གལ་ཆེ། ཆོས་ཆོས་སུ་འགྲོ་མི་འགྲོའི་ས་མཚམས་འདིར་ཐུག་པ་རེད་པས་གནད་གལ་ཆེ་ཡོད་ཕྱིར་མ་བརྗེད་པར་ཡིད་ལ་ཟུངས། ༈
སྨྱུང་གནས་ཀྱི་ཕན་ཡོན་ལོ་རྒྱུས་བཅས་ཟུར་ཙམ་བཤད་ན་དང་པོ་ལྷའི་ངོ་བོ་ནི། འཕགས་མཆོག་སྤྱན་རས་གཟིགས་ཏེ་སངས་རྒྱས་ཐམས་ཅད་ཀྱི་སྤྲུལ་གཞི་ཆོས་སྐུའི་ངོ་བོ་གཟི་བརྗིད་འོད་དཔག་མེད་དམ། ལོངས་སྐུའི་ངོ་བོ་ནམ་མཁའ་རྒྱལ་པོ་གངས་ཅན་མཚོ། སྤྲུལ་སྐུ་པདྨ་དྲ་བ་སེང་གེ་སྒྲ་སྒྲོགས་སོགས་རིགས་བཅུ་གཙོས་བྱེ་བ་གྲངས་སྙེད་དང༌། ཡང་སྤྲུལ་བསྐལ་བཟང་གི་སངས་རྒྱས་སྟོང་རྩ་གཉིས་ལ་སོགས་པ་ནམ་མཁའ་དང་སེམས་ཅན་གྱི་ཁམས་ཇི་སྲིད་པ་དེ་སྲིད་དུ་ཐུགས་རྗེའི་འཇུག་པ་བསམ་གྱིས་མི་ཁྱབ་པ་ལས། སྐུའི་ངོ་བོ་ཞལ་བཅུ་གཅིག་པ། གསུང་སྤྲུལ་ཡི་གེ་དྲུག་མ། ཐུགས་སྤྲུལ་ཡེ་ཤེས་ཀྱི་མགོན་པོ་ཕྱག་དྲུག་པ། ཡོན་ཏན་སྤྲུལ་པ་རྟ་མགྲིན། ཕྲིན་ལས་སྤྲུལ་པ་འཇིགས་པ་བརྒྱད་སྐྱོབས་སྒྲོལ་མ་དཀར་སྔོན་རྣམས་ཡིན་ལ་སྙིགས་དུས་ཀྱི་གདུལ་བྱ་སྤྱི་དང་བྱེ་བྲག་བོད་ཁ་བ་ཅན་གྱི་གདུལ་བྱ་འདུལ་བའི་ལྷ་མཆོག་གཙོ་བོར་གྱུར་པ་ཡིན་པས་དེ་དག་གི་ཁུངས་སྤྱན་རས་གཟིགས་ཀྱི་མདོ་རྒྱུད་ཉེར་གཅིག་ཏུ་གྲགས་པ་རྣམས་ལས་མཚན་ཐོས་པ་ཙམ་གྱི་ཕན་ཡོན་དཔག་ཏུ་མེད་པར་གསུངས་པ་སོགས་སྨོས་ཀྱིས་མ་ལོངས་སོ། །
དེ་ནས་རྒྱུད་སྡེ་ནི་སྤྱིར་སྤྱན་རས་གཟིགས་ཀྱི་མདོ་གཟུངས་དང་བཀའ་གཏེར་གྱི་རྒྱུད་དུ་མ་ཡོད་ཅིང་རྒྱུད་སྡེ་བཞི་ཀ་དང་འབྲེལ་བ་ལས་འདིར་བྱ་རྒྱུད་ལ་འཇིག་རྟེན་ལས་འདས་པའི་རིགས་གསུམ། འཇིག་རྟེན་པའི་རིགས་གསུམ་སྟེ་དྲུག་ཡོད་པའི་སྔ་མ་པདྨའི་རིགས་སུ་གཏོགས་པ་ཞལ་བཅུ་གཅིག་པའི་གཟུངས་ལ་བརྟེན་པ་དོན་དུ་བྱ་རྒྱུད། སྤྱོད་རྒྱུད། རྣལ་འབྱོར་རྒྱུད། བླ་མེད་རྒྱུད་བཅས་རྒྱུད་སྡེ་བཞི་ཡོད་བའི་ནང་ནས་འདི་བྱ་རྒྱུད་པདྨའི་རིགས་སུ་གཏོགས་པ་ཡིན།
དེ་ནས་བརྒྱུད་པའི་རིམ་པ་ནི། འཕགས་པ་བཅུ་གཅིག་ཞལ་དངོས་ཀྱིས་རྗེས་སུ་བཟུང་བ་ནི་ཨོ་རྒྱན་རྒྱལ་པོའི་སྲས་མོ་རྒྱལ་པོ་ཨིནྡྲ་བྷུ་ཏིས་བྱིན་གྱིས་བརླབས་ཏེ་འཕགས་པ་སྒྲུབ་ན་མཆོག་གི་དངོས་གྲུབ་ཐོབ་ཅེས་ལུང་བསྟན་པ་སོགས་རྗེ་བཙུན་སྒྲོལ་མ་དང་གསང་བ་རྡོ་རྗེ་ཕག་མོའི་སྤྲུལ་པ་དགེ་སློང་མ་དཔལ་མོ། དེས་རྗེས་སུ་བཟུང་བ་པཎྜི་ཏ་ཟླ་བའི་གཞོན་ནུ། དེས་རྗེས་སུ་བཟུང་བ་པཎྜི་ཏ་ཡེ་ཤེས་བཟང་པོ། དེས་རྗེས་སུ་བཟུང་བ་བལ་པོ་པཎྜི་ཏ་པེ་ཉ་པ། དེས་རྗེས་སུ་བཟུང་བ་བྱང་ཆུབ་སེམས་དཔའ་ཟླ་བ་རྒྱལ་མཚན། དེས་རྗེས་སུ་བཟུང་བ་གྲུབ་ཐོབ་ཉི་ཕུག་པ། དེས་རྗེས་སུ་བཟུང་བ་སྲུ་བ་རྡོ་རྗེ་རྒྱལ་པོ། དེས་རྗེས་སུ་བཟུང་བ་ཞང་སྟོན་དགྲ་འཇིགས། དེས་རྗེས་སུ་བཟུང་བ་མཁན་ཆེན་རྩི་འདུལ་བ། དེས་རྗེས་སུ་བཟུང་བ་ཆོས་རྒྱལ་བ་དེ་བ་ཅན། དེས་རྗེས་སུ་བཟུང་བ་མཁན་ཆེན་ཆུ་བཟང་བ། དེས་རྗེས་སུ་བཟུང་བ་ཆོས་རྗེ་ཤེས་འབུམ། དེས་རྗེས་སུ་བཟུང་བ་རྒྱལ་སྲས་རིན་པོ་ཆེ། རྗེ་དེ་ལ་མཁས་གྲུབ་ཀྱི་སློབ་མ་བསམ་གྱིས་མི་ཁྱབ་པ་བྱོན་པའི་ནང་ནས་ཇོ་གདན་དཀོན་མཆོག་བཟང་པོ་ནས་གཉའ་ཕུ་མཁན་ཆེན་སོགས་བརྒྱུད་དེ་གར་དབང་ལྔ་པའི་ཡིག་ཆ་ལ་ཆགས་མེད་ཞབས་ཀྱིས་གསལ་ཁ་མཛད་པ་བཀའ་བརྒྱུད་ཀཾ་ཚང་ལུགས་སྲོལ་ད་ལྟའང་རྒྱུན་བཞུགས་པས་མཚོན་ཏེ་བོད་གངས་ཅན་ལྗོངས་ཀྱི་གྲུབ་མཐའ་ཀུན་ལ་རྒྱལ་སྲས་ཞབས་ཀྱི་སློབ་ཚོགས་ལས་བྱེས་པའི་རྒྱུན་ཁོ་ན་དར་ཆེ་བ་ནས་རྗེ་པདྨ་ཉིན་བྱེད་དབང་པོ་དང༌། ད་ལྟ་འཇམ་མགོན་བློ་གྲོས་མཐའ་ཡས་པའི་སྡེ་ཡན་ཆོད་བརྒྱུད་པ་བར་མ་ཆད་པ་མུ་ཏིག་ཕྲེང་བ་ལྟར་བྱུང་ཞིང༌། འཇམ་མགོན་བླ་མའི་སློབ་མ་མཁས་བཙུན་བཟང་གསུམ་གྱིས་ཕྱུག་པ་བླ་མ་ཆེ་གེ་ནས་འདིའི་དབང་ལུང་ཁྲིད་གསུམ་བདག་ལ་གནང་བའི་སྐལ་པ་བཟང་པོ་ཐོབ་པ་ཡིན། ད་དེ་ལ་དངོས་གཞི་བསྙེན་གནས་ཡན་ལག་བརྒྱད་ཀྱི་སྡོམ་པ་བསྲུང་བ་ནི་ཐེག་ཆེན་གསོ་སྦྱོང་དང་བསྙེན་གནས་སོ། །ཞར་བྱུང་དུ་གདན་གཅིག་བཅས་དོན་དུ་བསྙེན་གནས་གདན་གཅིག་དང་སྨྱུང་གནས་ངག་བཅད་བཅས་སྦྲེལ་བ་ཡིན་པས་དེ་ཡང་དུས་ཁྲིམས་ཡན་ལག་བརྒྱད་པའི་སྡོམ་པ་སྲུང་བ་ནི་ཐེག་དམན་གྱི་དུས་ན་བསྙེན་གནས་ཡན་ལག་བརྒྱད་པའི་སྡོམ་པ་ཞེས་ཁྱིམ་པའི་དུས་ཁྲིམས་སུ་གསུངས་པ་དེ་ཉིད་ཐེག་ཆེན་དུ་བྱང་ཆུབ་སེམས་ཀྱི་རྩིས་ཟིན་པའི་སྒོ་ནས་ཉམས་སུ་བླངས་ན་ཉེས་སྤྱོད་སྡོམ་པའི་ཚུལ་ཁྲིམས་སུ་འགྱུར་ཞིང༌། འདིར་འཕགས་པ་སྤྱན་རས་གཟིགས་ཀྱི་བསྐྱེད་རིམ་ལྷའི་རྣལ་འབྱོར་དང་འབྲེལ་བས་ཉམས་སུ་བླངས་ན་གསང་སྔགས་བྱ་བའི་རྒྱུད་ཅེས་དཀའ་ཐུབ་སྡོམ་པའི་ཡན་ལག་ཏུ་འགྱུར་བ་ཡིན།
དེའང་སྔོན་གྱི་རྒྱལ་བ་སྲས་བཅས་རྣམས་ཀྱི་མཛད་པའི་ཚུལ་གང་ཡིན་པ་དེ་ཉིད་རང་རྒྱུད་ལ་དུས་ཁྲིམས་སུ་བཅའ་ཞིང་དེ་ལས་མི་འདའ་བར་སྡོམ་པ་ཚུལ་ཁྲིམས་སམ་སྡོམ་པ་ཞེས་གྲགས་པ་ཡིན་པས་དེ་ལ་ཇི་ལྟར་སྔོན་གྱི་ཞེས་པ་སོགས་ལ་རིམ་བཞིན་འབྲུ་འགྲེལ་ཅུང་ཟད་སྨོས་ན། དེ་ཡང་སྟོན་པ་སངས་རྒྱས་རྣམས་ནི་ཆོས་ཉིད་དེ་བཞིན་ཉིད་དང་རྗེས་སུ་མཐུན་པར་གཤེགས་པས་ན། དེ་བཞིན་གཤེགས་པ། བདུད་བཞིའི་དགྲ་ལས་བྲལ་བ་ལ་དགྲ་བཅོམ་པ། སྤངས་རྟོགས་ཡོན་ཏན་ཡང་དག་པར་རྫོགས་ཤིང༌། མ་རིག་པ་གཉིད་མཐུག་ལྟ་བུ་སངས་ལ་ཤེས་བྱའི་ཆོས་ཐམས་ཅད་ལ་བློ་གྲོས་རྒྱས་པས་ན་ཡང་དག་པར་རྫོགས་པའི་སངས་རྒྱས། དཔེར་ན་འཁོར་ལོས་བསྒྱུར་བའི་རྒྱལ་པོའི་རྟ་ཅང་ཤེས་དེ་གཡུལ་ངོར་འཇུག་ཚེ་རང་སྲོག་ཡལ་བར་དོར་ཏེ་རྒྱལ་པོ་དེ་ཉིད་སྲུང་བ་བཞིན་དུ་སེམས་ཅན་ཐམས་ཅད་ལ་ཐར་པ་དང་རྣམ་མཁྱེན་སྟོན་ཅིང་གཞན་དོན་ལྷུར་མཛད་པས་ན་རྟ་ཅང་ཤེས་ལྟ་བུ། ནམ་མཁའ་དང་མཉམ་པའི་སེམས་ཅན་ཐམས་ཅད་ལ་མ་བཅོལ་བཞིན་དུ་ཕན་འདོགས་པའི་ཐུགས་རྗེ་ཆེན་པོའི་ཁུར་བསྣམས་ཤིང་བླ་མེད་ཀྱི་ཆོས་བསྟན་པས་ན་གླང་པོ་ཆེན་པོ། རང་དོན་མཐར་ཕྱིན་པས་ན་བྱ་བ་བྱས་ཤིང༌། གཞན་དོན་ལྷུར་ལེན་པས་བྱེད་པ་བྱས་པ། ལས་ཉོན་གྱི་སྒྲིབ་པ་སྤངས་པས་ན་ཁུར་བོར་བ་མྱ་ངན་ལས་འདས་པའི་གོ་འཕང་ལ་བརྟེན་པས་ན་རང་གི་དོན་རྗེས་སུ་ཐོབ་པ། འཁོར་བའི་གནས་ལས་མི་ཐར་བར་བྱེད་པའི་ལས་ངན་དང་ཉོན་མོངས་པ་ཐམས་ཅད་ཟད་པས་ན་སྲིད་པར་ཀུན་ཏུ་སྦྱོར་བ་ཡོངས་སུ་ཟད་པ། ཐོག་མཐའ་བར་དུ་དགེ་བའི་ཆོས་བསྟན་པས་ན་ཡང་དག་པའི་བཀའ། སྲིད་པའི་འཆིང་བ་ཐམས་ཅད་བཅད་པས་ན་ལེགས་པར་རྣམ་པར་གྲོལ་བའི་ཐུགས། རྣམ་པ་ཐམས་ཅད་མཁྱེན་པའི་ཡེ་ཤེས་མངའ་བས་ན་ལེགས་པར་རྣམ་པར་གྲོལ་བའི་ཤེས་རབ་ཅན། དེ་དག་གི་ཞེས་པ་ནི་གང་གི་རྗེས་སུ་སློབ་པས་ན་དེ་བཞིན་གཤེགས་པའི་ཡོན་ཏན་བསྟན། དེའི་རྗེས་སུ་ཇི་ལྟར་སློབ་པའི་ཀུན་སློང་བྱང་ཆུབ་ཀྱི་སེམས་བསྟན་པར་བཞེད་ཅིང༌། རང་དོན་ཡལ་བར་དོར་བས་ན་སེམས་ཅན་ཐམས་ཅད་ཀྱི་དོན་གྱི་ཕྱིར་དང༌། གནས་སྐབས་སུ་མངོན་མཐོ་ལ་འགོད་པས་ན་ཕན་པར་བྱ་བའི་ཕྱིར་དང༌། མཐར་ཐུག་ངེས་ལེགས་ལ་འགོད་པས་ན་གྲོལ་བར་བྱ་བའི་ཕྱིར་དང༌། ཞེ་སྡང་གི་རྒྱུ་འབྲས་སྦྱངས་པས་ན་ནད་མེད་པར་བྱ་བའི་ཕྱིར་དང༌། སེར་སྣའི་ལས་འབྲས་སྦྱངས་པས་ན་མུ་གེ་མེད་པར་བྱ་བའི་ཕྱིར་དང༌། ལམ་བྱང་ཆུབ་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང༌། འབྲས་བུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ངེས་པར་རྟོགས་པར་བྱ་བའི་ཕྱིར་དང༌། ཇི་སྐད་དུ།
ཨོ་རྒྱན་སངས་རྒྱས་གཉིས་པའི་ཞལ་ནས། །
དགེ་བ་མཐའ་དག་ཡང་དག་གསོ་བྱེད་དང༌། །
སྡིག་པ་མ་ལུས་རྣམ་པར་སྦྱོང་བ་སྟེ། །
དགེ་གསོ་ཕྱིར་དང་སྡིག་པ་རྣམ་སྦྱོང་ཕྱིར། །
དེ་བཞིན་གཤེགས་པས་གསོ་སྦྱོང་བཀའ་སྩལ་ཏོ། །
ཞེས་གསུངས་པ་ལྟར་གསོ་སྦྱོང་གི་སྡོམ་པ་ཇི་ལྟར་བླངས་ཤིང་དེ་ལྟར་བདག་གིས་ཀྱང་སེམས་ཅན་ཐམས་ཅད་ཀྱི་དོན་དང༌། ཕན་པ་དང་གྲོལ་བ་ལ་སོགས་པ་དགོས་པ་དེ་དག་གི་ཕྱིར་དུས་ད་ལྟ་ནས་སང་ཉི་མ་མ་ཤར་གྱི་བར་དུ་ཡན་ལག་བརྒྱད་པའི་སྡོམ་པ་བླངས་ནས་མ་ཉམས་པ་ཚུལ་བཞིན་དུ་བསྲུང་བར་བགྱིའོ་སྙམ་པས་འདི་བཞིན་རྗེས་ཟློས་མཛོད། ཇི་ལྟར་སྔོན་གྱི་སོགས་ནས། ཡང་དག་པར་བླང་བར་བགྱིའོ། །བར་ལན་གསུམ་བརྗོད།
དེ་ཡང་དུས་ཁྲིམས་སམ་ཡན་ལག་བརྒྱད་པའི་སྡོམ་པ་ཞེས་བྱ་བ་ལ་ཚུལ་ཁྲིམས་ཀྱི་ཡན་ལག་བཞི། བག་ཡོད་ཀྱི་ཡན་ལག་གཅིག བརྟུལ་ཞུགས་ཀྱི་ཡན་ལག་གསུམ་རྣམས་ཡོད་པ་ལས།
དང་པོ་རང་རྒྱུད་ཀྱི་ཉེས་སྤྱོད་རྣམས་སྡོམ་པར་བྱེད་པའི་ཚུལ་ཁྲིམས་ཀྱི་ཡན་ལག་བཞི་ནི། སྡོམ་པ་ཐམས་ཅད་ཀྱི་རྩ་བ་ཡིན་པས་ན་རྩ་བ་བཞི་ཞེས་གྲགས་ཏེ། དེ་ལ་མི་ཡི་འགྲོ་བ་ལྟ་ཅི་ཐ་ན་སྲོག་ཆགས་སུ་གཏོགས་པའི་ཤིག་སྲོ་མ་ཡན་ཆད་སྲོག་མི་གཅོད་པ་དང༌། གཞན་གྱིས་བདག་ཏུ་བཟུང་བའི་རྒྱུ་ཟས་ལྟ་ཅི་ཐ་ན་ཁབ་སྐུད་ཙམ་ཡང་མ་བྱིན་པ་མི་ལེན་པ་དང༌། ཕོ་མོ་གཉིས་སྲེད་པས་འཁྲིག་པའི་བདེ་བ་དོན་དུ་གཉེར་བ་ལྟ་ཅི་ཆགས་སེམས་ཀྱིས་ཕན་ཚུན་ལྟ་བ་ཙམ་མི་བྱེད་པ་ནི་མི་ཚངས་སྤྱོད་པ་སྤངས་པ་དང༌། རང་ལ་ས་ལམ་གྱི་ཡོན་ཏན་མེད་ཀྱང་ཡོད་པར་བརྫུ་བའི་མི་ཆོས་བླ་མའི་རྫུན་ཞེས་ཆེན་པོ་ལྟ་ཅི་ཐ་ན་ཀུ་རེ་དང་རྩེད་མོའི་ཕྱིར་ཡང་རྫུན་མི་སྨྲ་བ་སྟེ་བཞི་ཡིན།
བག་ཡོད་ཀྱི་ཡན་ལག་ནི་ཆང་སྤོང་བ་ཡིན་ཏེ། འདི་མ་སྤངས་ན་རང་རྒྱུད་བག་མེད་པར་འགྱུར་ཞིང༌། ཆང་གིས་མྱོས་ནས་བླང་དོར་གྱི་གནད་ཐམས་ཅད་མི་ཤེས་ཤིང༌། རང་ཉིད་ཀྱིས་སྡོམ་པ་བླངས་པ་ཡང་བརྗེད་ནས་མི་དགེ་བ་སྤྱོད་པས་ན། གྲོ་ནས་སོགས་འབྲུ་ཡི་ཆང་དང༌། སྦྲང་རྩི་དང་མེ་ཏོག་སོགས་གཞན་དང་སྦྱར་བའི་བཅོས་ཆང༌། གཞན་ཡང་ཤིང་ཏོག་སྒོག་རྩང་སོགས་མྱོས་པར་བྱེད་པའི་བཟའ་བཏུང་ཐམས་ཅད་སྤང་དགོས་པ་ཡིན།
བརྟུལ་ཞུགས་ཀྱི་ཡན་ལག་གསུམ་ནི། རང་ཉིད་སྡོམ་ལྡན་ཡིན་ཕྱིར་དྲན་པ་གསོ་བའི་ཆེད་དུ་ཁྱིམ་པའི་སྤྱོད་ལམ་ཐམས་ཅད་བརྟུལ་ཏེ་རྒྱལ་བ་སྲས་བཅས་ཀྱི་མཛད་སྤྱོད་བཟང་པོ་ལ་རྗེས་སུ་ཞུགས་པས་ན་བརྟུལ་ཞུགས་ཏེ། འཇོ་སྒེག་དང་མཛེས་ཆོས་ཀྱི་བསམ་པས་ག་བུར་དང་ཙནྡན་ལ་སོགས་དྲི་ཞིམ་པོ་ལུས་ལ་སྐུ་བ་དང༌། མེ་ཏོག་དང་རིན་པོ་ཆེ་ལ་སོགས་པའི་ཕྲེང་བས་ལུས་རྒྱན་པར་བྱེད་པ་དང༌། དེ་མ་ཡིན་པའི་རྣ་ཆ་གདུབ་བུ་ལ་སོགས་སྤང་བ་ནི་རྒྱན་གྱི་རིགས་གསུམ། རྩེད་མོ་དང་བཞད་གད་ཀྱི་ཆེད་དུ་ལུས་ཀྱི་ཡན་ལག་གཡོ་བ་དང༌། ངག་གིས་བཏམ་སྣ་ཚོགས་སྨྲ་བ་སོགས་སྤང་བ་ནི་གར་གྱི་རྣམ་པར་བརྩི་བ་དང༌། དེ་བཞིན་དུ་འགྱུར་ཁུག་དང་འདེགས་འཇོག་དང་ལྡན་པའི་ངག་གིས་གླུ་ལེན་པ། པི་ཝཾ་དང་གླིང་བུ་འབུད་དཀྲོལ་བྱེད་པ་སྤང་བར་བཅས་གར་གྱི་རིག་བྱེད་གསུམ། དུས་མ་ཡིན་པའི་ཉིན་གུང་ཡོལ་བ་ཕན་ཆད་ལ་སྐོམ་པའི་གདུང་བ་སེལ་བའི་ཇ་དང་ཆུ་སོགས་བཏུང་བ་ལས་བཀྲེས་པ་སེལ་བའི་ཟན་དང་ཆན་ཡོས་ཤིང་ཐོག་སོགས་བཟའ་བ་རྣམས་ལོངས་མི་སྤྱོད། ཁྲུ་གང་ལས་ལྷག་པའི་ཁྲི་མཐོན་པོ་དང༌། རང་བཞིན་ཕལ་པར་མི་འོས་པའི་དར་གོས་དང་སྟག་གཟིག་གི་སྟེན་སོགས་ཆེན་པོ་ལ་མི་འདུག་པ་དེ་གཉིས། གར་སོགས་རྩེད་མོའི་རིགས་གསུམ་དང༌། ཕྲེང་བ་སོགས་རྒྱན་གྱི་རིགས་དེ་གཅིག་ཏུ་བརྩི་བའི་བརྟུལ་ཞུགས་ཀྱི་ཡན་ལག་གསུམ་སྟེ་ཡན་ལག་བརྒྱད་པ་འདི་ཇི་སྲིད་སོང་ཉི་མ་མ་ཤར་གྱི་བར་དུ་མི་ཉམས་པར་བསྲུང་བར་བགྱིའོ་སྙམ་པས་འདིའི་རྗེས་ཟློས་མཛོད། དེང་ནས་སྲོག་གཅོད་མི་བྱ་ཞིང༌། །སོགས་ནས། སྲིད་པའི་མཚོ་ལས་སྒྲོལ་བར་ཤོག །བར་ལན་གསུམ་བརྗོད།
དེ་ལྟ་བུའི་ཚུལ་ཁྲིམས་དེ་མཐར་ཕྱིན་པར་བྱ་བའི་ཆེད་དུ་འཕགས་པ་དོན་ཡོད་ཞགས་པའི་ཕ་རོལ་ཏུ་ཕྱིན་པ་དྲུག་གི་སྙིང་པོ་གཟུངས་ལས་བྱུང་བ་ཚུལ་ཁྲིམས་རྣམ་དག་གི་གཟུངས་འདི་བཟླས་པས་དུས་གསུམ་གྱི་རྒྱལ་བ་སྲས་དང་བཅས་པའི་ཚུལ་ཁྲིམས་ཀྱི་ཕུང་པོ་ཐམས་ཅད་རང་རྒྱུད་ལ་རྫོགས་པར་བྱེད་པ་དང༌། སྔོན་ཚུལ་ཁྲིམས་འཆལ་བའི་ཉེས་པ་ཐམས་ཅད་དག་པར་བྱེད་ཅིང༌། ཕྱིན་ཆད་མི་ཉམས་པར་བྱེད་པ་སོགས་ཕན་ཡོན་དཔག་ཏུ་མེད་པ་དང་ལྡན་པ་སྔགས་འདིའི་རྗེས་ཟློས་མཛོད། ཨོཾ་ཨ་མོ་གྷ་ཤཱི་ལ་སོགས་ལན་ཉེར་གཅིག་བརྗོད།
སྔོན་བྱང་ཆུབ་སེམས་དཔའ་བྱམས་པས་བྱང་ཆུབ་ཀྱི་སྤྱོད་པ་སྤྱད་པའི་ཚེ་ཉིན་ལན་གསུམ་མཚན་ལན་གསུམ་དུ་བསམ་པ་དྲག་པོས་སྨོན་ལམ་བཏབ་པ་ལ་བརྟེན་ནས་ལམ་བདེ་བར་འཇུག་པ་བདེ་བར་བསྐལ་པ་མང་པོའི་ཚོགས་རྫོགས་པར་མཛད་པ་བྱམས་པའི་སྨོན་ལམ་ལས་བྱུང་བ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱ་བའི་སྨོན་ལམ་འདིའི་རྗེས་ཟློས་མཛོད། ཁྲིམས་ཀྱི་ཚུལ་ཁྲིམས་སྐྱོན་མེད་ཅིང༌། །ཚུལ་ཁྲིམས་རྣམ་པར་དག་དང་ལྡན། །སོགས་བརྗོད།
ཕན་ཡོན་རྒྱས་པ་ནི་བཤད་ཀྱིས་མི་ལོང་སྟེ་ཟུར་ཙམ་ཞིག་སྨོས་ན། དེ་ལྟ་བུའི་སྨྱུང་བར་གནས་པ་ལན་གཅིག་བགྱིས་པས་བསྐལ་པ་བཞིའི་འཁོར་བ་ཕྱིར་བསྙིལ་བར་འགྱུར་ཞེས་དང༌། ངན་སོང་དུ་མི་བཏང་བར་སྤྱན་རས་གཟིགས་ཀྱིས་དམ་བཅས་དབུ་བསྙུང་བཞེས་པ་ཡིན། དངོས་སྟ་སྦྲེལ་བའི་དཀར་པོ་ཆ་བརྒྱད་ཅིག་བགྱིས་ན་མི་དེ་ཤིམ་ཐག་ཏུ་བདེ་བ་ཅན་དུ་སྐྱེ་བར་འཕགས་པས་ཞལ་གྱིས་བཞེས། དེ་བཞིན་དུ་ལན་གཅིག་གིས་ངན་སོང་ལ་མི་བཏང་བ་དང༌། ལན་བརྒྱད་ཀྱིས་བདེ་བ་ཅན་དུ་མ་སྐྱེས་ན་འཕགས་པ་ཁོང་སངས་མི་རྒྱ་བའི་བདེན་ཚིག་བརྗོད་པ་ཡིན། ཐེ་ཚོམ་བྱས་ན་དེ་ལྟར་མི་འབྱུང་སྟེ། ཐེ་ཚོམ་ཅན་ནི་མ་གཏོགས་སོ་གསུངས། གནས་འཇོག་གི་མདོ་ལས། བཅོམ་ལྡན་འདས་ལ་ཞུས་པ། འདི་ན་སྐྱེས་བུ་གཉིས་གཅིག་གིས་ཇི་སྲིད་འཚོ་བའི་བར་དུ་སྦྱིན་པ་བཏང༌། གཅིག་གིས་ཡན་ལག་བརྒྱད་པའི་བསྙེན་གནས་བསྲུང་བ་དེ་གཉིས་བསོད་ནམས་གང་ཆེ་ཞུས་པས། བཅོམ་ལྡན་འདས་ཀྱི་འཕགས་པའི་ལམ་ཡན་ལག་བརྒྱད་པ་བསྲུང་བ་དང༌། སྦྱིན་པ་བཏང་བ་གཉིས་མཉམ་པ་མ་ཡིན། དཔེར་ན་འཛམ་བུ་གླིང་གི་སེམས་ཅན་གང་ཡོད་པ་དེ་དག་ལ་ཇི་སྲིད་འཚོ་བའི་བར་དུ་རྡོ་རྗེ་དང་ནོར་བུ་བཻཌཱུརྻ་སོགས་རིན་པོ་ཆེའི་རིགས་ཀྱིས་མཆོད་པ་དང་སྦྱིན་པ་བྱས་པ་དང༌། བསྙེན་གནས་ལན་གཅིག་བྱས་པ་གཉིས་བརྒྱ་ཡི་ཆར་ཡང་མི་ཉེ་ཞིང༌། ད་དུང་བསྙེན་གནས་ཀྱི་ཕན་ཡོན་ཆེ་གསུངས། རྒྱ་མཚོ་ཆེན་པོ་དང་གངྒཱ་ལ་སོགས་ཆུ་ཀླུང་ལྔ་བུམ་པས་བཅུས་ནས་ཚད་བཟུང་ནུས་ཀྱི་བསྙེན་གནས་ལན་གཅིག་བྱས་བའི་ཕན་ཡོན་ཚད་བཟུང་མི་ནུས་གསུངས་སོ། །
གཞན་ཡང་ལུས་སྨྱུང་བར་གནས་པས་ལུས་ཀྱི་སྒོ་ནས་སྲོག་བཅད་པ། མ་བྱིན་བླངས་པ། མི་ཚངས་སྤྱད་པའི་སྡིག་པ་སོགས་དང༌། ཡི་དྭགས་སུ་མི་སྐྱེ། ནད་གདོན་ཞི། གནས་སྐབས་སུ་གཟུགས་བཟང༌། གཟི་བརྗིད་ཆེ། མཐར་ཐུག་མཚན་དཔེས་བརྒྱན་པའི་སྐུ་ཐོབ།
ངག་སྨྲ་བ་བཅད་པས་ངག་གི་སྒོ་ནས་རྫུན། ཕྲ་མ། ཚིག་རྩུབ། ངག་འཁྱལ་སོགས་ཀྱི་སྡིག་པ་དག བྱོལ་སོང་དུ་མི་སྐྱེ། ནུས་པ་ཆེ། གནས་སྐབས་ཚིག་བཙུན་ཞིང་ངག་ཚངས་དབྱངས་དང་ལྡན། མཐར་ཐུགས་གསུང་དབྱངས་ཡན་ལག་དྲུག་ཅུ་ཐོབ།
ཡིད་ཏིང་ངེ་འཛིན་ལས་མི་གཡེངས་པས་ཡིད་ཀྱི་སྒོ་ནས་བརྣབ་སེམས། གནོད་སེམས། ལོག་ལྟ་སོགས་ཡིད་ཀྱི་མི་དགེ་བའི་སྡིག་པ་དག དམྱལ་བར་མི་སྐྱེ། ཉམས་རྟོགས་འཆར། གནས་སྐབས་སུ་བློ་རྣོ། ཡིད་གཞུངས། ཆོས་ཀྱི་དོན་རྣམས་གོ། མཐར་ཐུག་ཡེ་ཤེས་ལྔ་ཐོབ། སྨྱུང་གནས་སྡོད་པའི་ཚེ་ནད་ཀྱིས་མནར་ན་དམྱལ་བར་སྐྱེ་བའི་ལས་བྱང༌། བཀྲེས་སྐོམ་ངལ་དུབ་ཅི་ཙམ་མཐོང་ན་ཡི་དྭགས་སྐྱེ་སྒོ་ཆོད། གཉིད་རྨུགས་བྱུང་དུས་གཟེངས་བསྟོད་ན་བྱོལ་སོང་གི་སྐྱེ་སྒོ་ཆོད་པ་སོགས་སྨྱུང་གནས་ལན་གཅིག་གིས་ངན་སོང་གསུམ་དུ་མི་སྐྱེ་བའི་རྒྱུ་མཚན་དེ་ལྟར་དང༌། སྨྱུང་གནས་སྡོད་པ་པོ་ལྟ་ཅི་སྨོས། སྔོན་དུས་མ་ཇོ་ཆོས་སྐྱིད་ཟེར་བ་ནས་སྨྱུང་གནས་པ་ལ་གཡོག་དང་འཚོ་བ་དྲངས་པས་མོ་ཤི་བའི་ཚེ་རུས་པ་ལ་རིང་བསྲེལ་བྱུང་བའི་ལོ་རྒྱུས་དང༌། བུད་མེད་ཅིག་གི་ཁྱོ་ཕོ་རྒྱ་གར་ལ་ཚོང་བྱེད་སོང་ནས་ལོ་གསུམ་མ་འཁོར་བའི་ཚེ་བུད་མེད་དེས་སྐྱེས་བ་གཞན་དང་བསྡོངས། ལོངས་སྤྱོད་ཐམས་ཅད་མེད་པར་བྱས་ཙ་ན། ཚོང་དཔོན་གྱི་བུ་ཆུང་ལོ་བདུན་ཅན་ཞིག་ཡོད་པ་དེས་ཕ་ཡི་ཀླེད་བྱས་པས་མ་དེས་སྙིང་ལ་རྡོག་པས་བརྒྱབ་སྟེ་ཤི་ཤོར་བ་བླ་མཆོད་ཅིག་གིས་དེའི་ལོ་རྒྱུས་ཤེས་པས་དུག་བླུད་དེ་བསད། མཐར་ཚོང་དཔོན་སླེབས་སྐབས་གཡོག་མོ་ཞིག་གིས་ལོ་རྒྱུས་ལྐོག་ཏུ་བཤད་པས་ཚོང་དཔོན་གྱིས་དོ་ནུབ་མི་ཤེས་མདོག་གྱིས་དང་སོང་ཉིན་མིག་འདོན་ཟེར་བ་གོ་ནས་མོ་རབ་སྐྲག་ནས་དེ་ནུབ་ཆང་ལ་དུག་བཏབ་ནས་དྲངས་ཚེ་ཚོང་དཔོན་ཁེར་བུ་ལ་དྲངས་ས་མ་རྙེད་ནས་དཔོན་གཡོག་བརྒྱད། ཁྱིམ་མཚེས་སྐྱེས་པ་གཉིས། གཡོག་མོ་གཉིས་བཅས་ལ་མཉམ་དྲངས་བྱས་པས་ཐམས་ཅད་ཤི། ཕྱིས་བུད་མེད་དེ་རྒས་འཁོགས་འཛོམ་པའི་དུས་སུ་བྱང་ཆུབ་སེམས་དཔའ་ཟླ་རྒྱལ་མདུན་དུ་འོངས་ནས་ཞུས་པས། ཟླ་རྒྱལ་ནས་སྨྱུང་གནས་ཆ་བརྒྱད་སྡོད་ཅེས་ལུང་ཕོག སྨྱུང་གནས་བསྡུད་པས་ལན་གཅིག་སྐོམ་པས་ཆུ་བཏུང༌། ལན་གཅིག་བཀྲེས་པས་ལྷ་བཤོས་ཟོས་པ་ལས་སྨྱུང་གནས་ཡང་དག་པ་མ་ཐོན། དོན་དུ་སྨྱུང་གནས་ཧྲུལ་པོ་གཉིས། གདན་གཅིག་དང་འབྲེལ་བའི་བསྙེན་གནས་དྲུག་བཅས་ཆ་བརྒྱད་བྱས། དེ་མཚམས་སུ་བུད་མེད་དེ་ཤི། སླར་བྱང་སེམས་ཟླ་རྒྱལ་གྱིས་གཙང་སྟོད་དུ་སེམས་བསྐྱེད་གསུངས་པའི་ཚེ་རྩི་དམར་དངོས་སུ་བྱུང་ནས་གྲུབ་རྟགས་བསྟན་དགོས་ཞུས་པས་ཕྱག་མཐིལ་དུ་སྤྱན་དང་ཁ་སརྤཱ་ཎི་མངོན་སུམ་མཐོང་བ་དང༌། གྲུབ་པའི་རྟགས་བསྟན་པའི་སྐབས་དགེ་སློང་ཞིག་གིས་ན་ནིང་རྒན་མོ་མི་བཅོ་ལྔ་བསད་པའི་སྡིག་མོ་ཆེ་དེ་གར་སྐྱེས་ཞུས་པས་ཞལ་འཛུམ་མཛད་དེ་སྨྱུང་གནས་འདིའི་ཕན་ཡོན་ཚད་མེད་ཀྱང་སྡོད་ནུས་མཁན་མི་འདུག བུད་མེད་དེ་ནི་རྒྱ་གར་ཤར་ཕྱོགས་སུ་བྲམ་ཟེ་འབྱོར་ལྡན་ཞིག་གི་བུར་སྐྱེས་འདུག སྨྱུང་གནས་བསྡད་ལོ་དེས་མི་ལུས་ཐོབ་ཀྱང་ཆང་བཏུང་བས་ཤེས་པ་མཐོ་དམན་ཅན་དང༌། ལྷ་བཤོས་ཟོས་པས་གཟུགས་ངན་པ་ཞིག་ཏུ་སྐྱེས་འདུག སྐྱེ་བ་དེར་སྤྱན་རས་གཟིགས་ལ་ཡི་དམ་བྱེད་ནས་ཚེ་འཕོས་མ་ཐག་ཏུ་བདེ་བ་ཅན་དུ་སྐྱེ་བར་འདུག་གསུངས།
ཡང་ཤཱ་རིའི་བུས་སངས་རྒྱས་ལ་ཞུས་པ། ཁྱིམ་པ་རྣམས་སུམ་ཅུ་རྩ་གསུམ་ལྷ་ཡུལ་དུ་སྐྱེ་བ་མང༌། དགེ་སློང་རྣམས་ངན་སོང་དུ་སྐྱེ་བ་མང་བ་འདི་ཅི་ལགས་ཞུས་པས། སངས་རྒྱས་ཀྱིས་ཁྱིམ་པ་རྣམས་བསྙེན་གནས་ཡན་ལག་བརྒྱད་པ་བསྲུངས་པའི་ཕན་ཡོན་གྱིས་ལྷ་གནས་སུ་སྐྱེ་བ་ཡིན། དགེ་སློང་རྣམས་འདུལ་ཁྲིམས་ཉམས་པས་ངན་འགྲོར་ལྟུང་བ་ཡིན་ཞེས་གསུངས་པ་སོགས་ཕན་ཡོན་ལོ་རྒྱུས་བསམ་གྱིས་མི་ཁྱབ་པ་དང༌།
ཀུན་གཟིགས་བླ་མ་རྡོ་རྗེ་འཆང་གིས། སངས་རྒྱས་ཀྱིས་གསུངས་པའི་ཆོས་ལ་མི་ཟབ་པ་འགའ་ཡང་མེད་ཅིང༌། ཁྱད་པར་གསང་སྔགས་བླ་མེད་ཀྱི་ལམ་ནི་ཤིན་ཏུ་ཟབ་མོད་དེ་ནི་ཁེ་ཉེན་ཆེ་ཞིང་ཉམས་སུ་མི་ལོན། སྨྱུང་གནས་ཀྱི་ཆོས་འདི་ནི་གང་ཟག་རབ་འབྲིང་ཐ་གསུམ་སུས་ཀྱང་བླངས་ན་ཆོག་པའི་ཉེན་ཆུང་ལ། བྱ་སླ་ལ་ཁེ་ཆེ་བའི་ཆོས་ཕན་ཡོན་དཔག་ཏུ་མེད་པ་ལ་ཐ་ན་འབྲེལ་འཇོག་རེ་གལ་ཆེ་གསུངས་པ་དང༌།
བྱང་ཆུབ་སེམས་དཔའ་དཔལ་སྤྲུལ་རིན་པོ་ཆེས། སྔོན་བསྟན་པ་གནས་པའི་དུས་ཚེ་གཅིག་སྡོམ་པ་བསྲུངས་པ་ལས། ད་ལྟ་བསྟན་པའི་མཐར་ཐུག་སྐབས་ཉིན་གཅིག་སྡོམ་པ་སྲུང་ན་ཕན་ཡོན་ཆེ་བ་དང༌། མི་ལུས་དོན་ལྡན་ཞིག་ཐོབ་མི་དགོས་ན་མ་གཏོགས་ཐོབ་དགོས་ན་བསྙེན་གནས་སྡོམ་པའི་འདི་མ་སྲུང་ན་མི་ཐོབ་པས། མི་ལུས་ཐོབ་པ་ནི་གཞི་ཚུལ་ཁྲིམས་བསྲུངས། རྐྱེན་སྨོན་ལམ་རྣམ་དག་བཏབ་པའི་འབྲས་བུ་ཡིན་པ་ལ། སོ་སྐྱེ་རྣམས་བསྙེན་གནས་མ་བསྡད་ན་ཚུལ་ཁྲིམས་རྩ་བ་ནས་མེད་པས་ངན་འགྲོར་ལྟུང་བ་ཡིན། ཉིན་ཞག་ཕྲུག་གཅིག་གི་སྡོམ་པ་སྲུང་བ་འདི་བྱ་སླ་ལ་ཆོད་ཆེ་བས་མི་ལུས་རིན་པོ་ཆེ་ཐོབ་པའི་རྒྱུ་མ་ནོར་བ་དང༌། མི་ལུས་དེ་ལ་བརྟེན་ནས་གོང་འཕེལ་གྱིས་སྐྱེ་བ་བདུན་དང་བཅུ་དྲུག་ཚུན་ལ་སངས་རྒྱས་པ་ཡིན་གསུངས། ཡང་འདི་ལ་བསྙེན་གནས་ཡན་ལག་བརྒྱད་ཀྱི་སྡོམ་པ་སྲུང་ན་སོ་ཐར། དེ་དག་རང་དོན་ཡིད་བྱེད་ཁོ་ནའི་ལེགས་སྨོན་ཙམ་དུ་མ་སོང་བར་མཁའ་ཁྱབ་ཕ་མ་སེམས་ཅན་ཐམས་ཅད་ཀྱི་དོན་དུ་སྡོམ་པ་བསྲུང་བའི་བློ་དམ་པ་གསུམ་གྱིས་ཟིན་པ་ནི་ཐེག་ཆེན་བྱང་སེམས། དེ་ལྟར་བྱ་རྒྱུད་པདྨའི་རིགས་ཀྱི་ཆོ་ག་བསྐྱེད་རྫོགས་དང་འབྲེལ་བར་ཉམས་སུ་ལེན་པ་གསང་སྔགས་ཏེ། སོ་བྱང་སྔགས་གསུམ་གྱི་སྡོམ་པ་གསུམ་ག་འདིར་ཚང་བ་ཡིན་གསུངས་པ་དང༌། དེང་སོང་གནས་བསྐོར་ཇོ་མཇལ། རྟེན་བཞེངས། རྡོ་སཱཙྪ་མཚམས་བསྙེན་སྒྲུབ་སོགས་ཆོས་བྱེད་རྒྱུའི་ཐབས་མ་ཆགས་པ་ལོ་ཡག་སྙེ་མ་འདྲ་ཡང༌། ཆོས་དེ་ལ་ཕན་ཡོན་མེད་པ་མ་ཡིན་ཏེ་སྒྲུབ་མཁན་རང་གི་ཀུན་སློང་བཟང་ངན་གྱི་སྒོ་ནས་ཆོས་ཡང་དག་ཏུ་འགྲོ་བ་ཉུང་བས། དེས་ན་སྨྱུང་གནས་ཀྱི་ཆོས་འདི་ནི་ཉིན་ཞག་གཅིག་ལ་སྡོམ་པ་སྲུང་མི་ཐུབ་རྒྱུ་མེད་ཅིང༌། ལན་གཅིག་གིས་ངན་སོང་གི་སྐྱེ་སྒོ་ཆོད་པར་ཐེ་ཚོམ་མེད་པ་ལ་བསམ་ཞིང་ཡིད་ངེས་ཤེས་ཀྱི་སྒོ་ནས་སྡོམ་པ་བླངས་བ་དེ་ཡང་མི་ཉམས་པར་བསྲུང་བ་དང༌། ད་རེས་ཀྱི་མི་ལུས་ཐོབ་པའི་དོན་སྒོ་ཟབ་ཆོས་འདི་དྲ་དང་ཕྲད་པས་སྐལ་པ་བཟང་པོ་ཡིན་ནོ་བསམ་པའི་དགའ་བ་སྒོམ་ཞིང༌།
དེ་ལྟ་བུའི་དགེ་བ་དེ་ཡང་མཇུག་བསྔོ་བས་རྒྱས་མ་ཐེབས་ན་ཁོང་ཁྲོ་སོགས་རྐྱེན་འགའ་ཞིག་གིས་ཟད་པར་འགྱུར་བ་ཡིན་པས་དགེ་རྩ་བྱང་ཆུབ་ཆེན་པོར་བསྔོ་བ་འདིའི་རྗེས་ཟློས་མཛོད། བསོད་ནམས་འདི་ཡིས་སོགས། འཇམ་དཔལ་དཔའ་བོས་སོགས།
དེ་ལྟར་རྣམ་གྲོལ་ལམ་དུ་འཇུག་པའི་ཚུལ། །
བློ་ལྡོག་བཞིས་དྲངས་ཐུགས་རྗེའི་གཏེར་ཆེན་ལ། །
བརྟེན་ནས་སྨྱུང་བར་གནས་པའི་སྐལ་བཟང་རྣམས། །
དགའ་སྐྱིད་དམ་པའི་ཞལ་ལུང་འདི་ན་སྦྱར། །
ལེགས་བྱས་གཙང་མ་སྐལ་ལྡན་ཤིང་རྟའི་དངོ༌། །
འགྲོ་ཀུན་ཉེར་འཚོའི་གསོས་སུ་འབབ་པའི་རྒྱུན། །
འཁོར་གསུམ་མཚན་རྟོག་ལས་གྲོལ་ཡོངས་བསྔོའི་དཔལ། །
རྣམ་མཁྱེན་རྒྱ་མཚོའི་གླིང་དུ་འཇུག་གྱུར་ཅིག །
ཅེས་པའང་བློ་གྲོས་ཤིན་ཏུ་དམན་པ་རྣམས་ལ་ཕན་པར་འདོད་པའི་ལྷག་བསམ་ཟླ་ཟེར་བདུད་རྩིའི་སྣང་བས་ཉེ་བར་དྲངས་ཏེ། སྨྱུང་བར་གནས་པའི་ལམ་བཟང་ཉམས་སུ་ལེན་པ་ལ་རྩེ་གཅིག་གུས་པས་དམ་པའི་གསུང་ལས་གོ་བདེ་བར་བགྱིས་པ་འདིས་ཀྱང་གཞན་ཕན་རྒྱ་ཆེ་བའི་རྒྱུན་མི་ཆད་པའི་རྒྱུར་གྱུར་ཅིག མཁས་བཙུན་བཟང་གསུམ་གྱིས་ཕྱུག་པ་བྱ་བྲལ་བ་ཀརྨ་བཀྲ་ཤིས་འོད་ཟེར་གྱིས་སོ།། སརྦ་མངྒ་ལཾ།། །།
འཕགས་པ་སྤྱན་རས་གཟིགས་མ་དཔལ་མོ་ལུགས་ཀྱི་བཅུ་གཅིག་ཞལ་གྱི་སྨྱུང་གནས་ཀྱི་ཕན་ཡོན་མདོར་བསྡུས་བི་ཛ་ཧ་ར།
ན་མོ་ལོ་ཀི་ཤྭ་ར་ཡེ།
ཐུགས་རྗེའི་དབང་ཕྱུག་སྤྱན་རས་གཟིགས། །
མཚན་ཙམ་ཐོས་པས་འཁོར་བ་དང༌། །
ངན་སོང་ངན་འགྲོའི་རྒྱུན་གཅོད་ཅིང༌། །
གདན་གཅིག་སྨྱུང་གནས་ཕན་ཡོན་བཤད། །
དེ་ཡང༌། རྒྱ་གར་གྱི་གྲུབ་ཐོབ་ལྭ་བ་པའི་ཞལ་ནས། ཁྲོམ་པ་མང་པོ་འཚོགས་པའི་ནང་ནས་གསུངས་པ་ལ། གདན་གཅིག་དང་སྨྱུང་གནས་འདི་ཕན་ཡོན་ཆེ་གསུངས། བུད་མེད་གཅིག་གི་དོན་དུ་མི་རྟ་དྲུག་གི་སྲོག་བཅད་དེ་གདན་གཅིག་སྨྱུང་གནས་དགུ་ཐོན་པ་ལས། དེ་སྐྱེ་བ་འཕོས་ནས་དགེ་བཤེས་གཅིག་ཏུ་སྐྱེས་སོ། །ཡང་རྔོན་པ་ཞིག་གིས་གདན་གཅིག་གི་སྨྱུང་གནས་བཞི་བཅུ་ཞེ་དྲུག་ཐོན་པས། དེའི་སྐྱེ་བ་འཕོས་ནས་ཕྱུག་པོ་ལོངས་སྤྱོད་ཅན་ཞིག་ཏུ་སྐྱེས་སོ། །ཡང་ཤན་པ་ཞིག་གིས་སྨྱུང་གནས་བརྒྱད་ཐོན་པ་ལས་དེད་དཔོན་ཞིག་ཏུ་སྐྱེས་སོ། །
ཡང་གདན་གཅིག་པ་ལ་ཤ་ཟ་འདོད་པས་ཕོ་རོག་ཞིག་བཅོམ་ནས་ཤ་ཟོས་པས། དེ་ཚེ་འཕོས་ནས་རང་ཤ་རང་གིས་ཟ་བའི་སྡུག་བསྔལ་ཅན་དུ་སྐྱེས་སོ། །ཡང་སྨྱུང་གནས་བ་ལ་མི་ཞིག་གིས་དེ་རིང་ཁྱེད་ཀྱི་སྨྱུང་གནས་གཅིག་བསྐྱུར། ང་ཡི་བང་ཆེན་ཞིག་ཏུ་བཏང་དགོས་བྱས་ནས་ཕོ་ཉ་བྱེད་དུ་བཅོལ་བས། དེའི་རྣམ་པར་སྨིན་པས་སེམས་ཅན་སྡུག་བསྔལ་ཞེ་འཕང་ཅན་གྱི་ལུས་བརྒྱ་བླང་སྟེ་བསྐལ་པ་གྲངས་མེད་དུ་མུན་པ་ཆེན་པོའི་ནང་དུ་སྐྱེས་སོ། །གཞན་དུ་གནས་སྐབས་མེད་དོ། །བཀྲེས་སྐོམ་འདོད་པའི་དབང་གི་ཚེ་སྐྱེས་སོ། །དེའི་ཕན་ཡོན་ལ་བསམ་གྱིས་མི་ཁྱབ་སྟེ། ཉེས་དམིགས་ལ་འཛེམ་པ་གལ་ཆེའོ། །
གྲུབ་ཆེན་ཉི་མ་སྦས་པའི་ཞལ་ནས། བུད་མེད་ཞིག་གིས་རང་རྒྱུད་ཅིག་སྲོག་བཅད་པས་ལག་ཉེས་ཤོར་བ་དང༌། དུད་འགྲོ་མང་པོ་ལག་ཉེས་ལ་སོང་ནས་བཤས། བླ་མ་ཞིག་ལྟུང་བ་ཕབ་སྟེ། ཕྱིས་འགྱོད་པ་དྲག་པོ་སྐྱེས་ནས་སྨྱུང་གནས་མོ་རང་གིས་བརྒྱ་དང་བརྒྱད་ཐོན་པས་མོ་ལུས་བོར་ཏེ། ལྷོ་ཕྱོགས་དཔལ་ལྡན་གྱི་རི་ལ་འགྲོ་དོན་ནུས་པའི་བླ་མ་བསོད་ནམས་འབྱུང་གནས་ཞེས་པ་ཞིག་ཏུ་སྐྱེས་སོ། །ཡང་སྐྱེས་པ་ཞིག་གིས་སྨྱུང་གནས་སྡོད་ཚེ་ཟ་རྒྱུ་དེ་མི་ཞིག་ལ་རྐུར་ཤོར། །དེ་ལ་བུད་མེད་ཞིག་གིས་དྲོ་དྲངས། དྲོ་ཁྱེར་མི་དེ་ཡི་དྭགས་མཁའ་ལ་རྒྱུ་བའི་རིགས་སུ་སྐྱེས་སོ། །སྡུག་བསྔལ་དཔག་ཏུ་མེད་པ་མྱོང་དགོས་གསུངས། དྲོ་དྲངས་མི་དེ་ཕྱུག་པོ་ཞིག་གི་བུར་སྐྱེས་སོ། །ཡང་བུད་མེད་ཞིག་གིས་སྨྱུང་གནས་ཉི་ཤུ་རྩ་ལྔ་བསྲུངས་བས་ཕྱིས་མོ་ལུས་སྤངས་ནས་དགེ་བཤེས་ཆོས་ལ་སྤྱོད་པ་ལོངས་སྤྱོད་དང་ལྡན་པ་ཞིག་ཏུ་སྐྱེས་སོ། །
བླ་མ་ར་ལོ་ཙཱ་བའི་ཞལ་ནས། གྲོང་ཆོག་ཞིག་གི་གྲལ་ནས་དཔོན་སློབ་རྣམ་པ་ལྔ་བཅུ་ཙམ་བཞུགས་པར་ཁོང་བཞད་པ་ཞིག་མཛད་པ་ལ། སློབ་དཔོན་སྙིང་རྗེ་བས་ཕྱག་འཚལ་ནས་བླ་མ་རིན་པོ་ཆེ་བཞད་པའི་རྒྱུ་རྐྱེན་ཅི་ལགས་ཞུས་པ་ཆོས་འདི་རྒྱུ་ཆུང་ལ་ཕན་ཡོན་ཆེ་བ་འདི་ལྟར་སྣང་གསུངས། ངའི་ཉེ་བ་མོ་ཞིག་གིས་ཉལ་ས་མ་ནོན་པའི་ཕོ་མོ་ལྔ་ཙམ་ཉེས་པ་ལས། མོས་ཞེ་ཐག་པའི་སྒོ་ནས་གདན་གཅིག་སྨྱུང་གནས་ལྔ་བཅུ་དང་ཉ་སྟོང་བརྒྱད་སོགས་ལ་སྨྱུང་གནས་དྲུག་ཐོན་པས་ཤི་ནས། བྱང་ཤམ་བྷ་ལར་འདྲེན་སྟོན་པ་ཞིག་ཏུ་སྐྱེ་བར་སྣང་གསུངས། འགྱོད་པ་ལ་རག་ལས། ཡང་མི་ཞིག་གིས་ཕ་མ་ཤི་ནས་ཆོས་བྱེད་རྒྱུ་མེད་པས་སྡུག་བསྔལ་ཤིན་ཏུ་ཆེ་སྟེ། བླ་མ་རིན་པོ་ཆེ་ཐོགས་མེད་པས་དགོངས་ཏེ། མི་ཁྱོད་ཀྱིས་ཕ་མའི་དྲིན་ལན་བསག་བསམ་ན། གདན་གཅིག་ཏུ་སྨྱུང་གནས་གྱིས་གསུངས། མི་དེས་ལགས་སོ་ཞུས་ནས་གདན་གཅིག་ལོ་ལྔ་ལ་བྱས་ཕ་མའི་དྲིན་ལན་སོད་ནས་ཐར་པ་ཐོབ། ཁོ་དགྲ་བཅོམ་པའི་འབྲས་བུ་ཐོབ་པས་ངོ་མཚར་ཆེ་གསུངས། བླ་མ་སངས་རྒྱས་དཔལ་བས་སློབ་དཔོན་ཞིག་གི་དཀོར་ལ་རློམ་སེམས་འཕྲོག་བྱས་དཀོར་སྦྱོང་ལ་སྨྱུང་གནས་བརྒྱ་དང་དྲུག་བཏོན་པས་འགྲོ་དོན་ནུས་པ་ཞིག་འབྱུང་གསུངས། དེ་ལ་བུད་མེད་ཞིག་གིས་ཞབས་ཏོག་བྱས་པས། ཕྱིས་དེས་མིའི་ལུས་གནས་ཐོབ་བོ། །ཡང་བུད་མེད་ཞིག་གི་རྟོལ་ལེ་མང་པོ་བླངས་ཏེ་བསད། གདན་གཅིག་མྱུང་གནས་རང་གིས་བསྲུངས་བ་དང་རོགས་བསྲུང་དུ་བཅོལ་བ་བཅས་དྲུག་ཅུ་ཐོན་པས་ཐར་པ་ཐོབ་བོ། །ཡང་རྒྱལ་སྲས་པའི་གྲྭ་པ་ཞིག་གིས་རྐུ་མ་མི་ཞིག་བསད་པས་བླ་མས་ལུང་བསྟན་མཛད་ནས། གདན་གཅིག་སྨྱུང་གནས་ངོ་ལྐོག་མེད་པར་བཞི་བཅུ་ཞེ་བརྒྱད་ཐོན་པས་སྡིག་པ་དག་ནས་མཉམ་དུ་སངས་རྒྱས་སོ་གསུངས། ཡང་བླ་མ་སྟག་སྒོམ་པའི་གྲྭ་པ་ཞིག་གིས་གྲོགས་མཆེད་ཅིག་བསད་པས་སྙིང་རུས་བྱས་ནས་གདན་གཅིག་བརྒྱ་དང་གསུམ་བསྲུངས། བླ་མ་སྨར་ཚངས་བ་ལ་ཆོས་སྡེ་སྐྱེ་བ་འཕོས་ནས་འགྲོ་དོན་ནུས་པ་ཞིག་ཏུ་སྐྱེས་སོ། །
ཡང་བདེ་གཤེགས་རིན་པོ་ཆེའི་ཞལ་ནས་ཀྱང་གྲྭ་པ་ཀུན་འདུས་ལ། ངས་རྨི་ལམ་ལེགས་པོ་ཞིག་བསོད་ནམས་གྲགས་པ་ལ་རྨིས་གསུངས། ཅི་ལགས་ཞུས་པས། ཁྱོད་ངན་སོང་དུ་འགྲོ་བསམ་པ་ལ་འགྱུར་ལྡོག་མི་སྣང་བ་ལེགས་གསུངས། གྲྭ་པ་དེ་ལ་གདན་གཅིག་བརྒྱ་ལུང་ཕོག་པས་བརྒྱད་ཅུ་རྩ་བཞི་ཐོན་ནས་ཤི་སྟེ། བལ་པོ་སྟོད་དུ་དགོན་པ་ཞིག་ཏུ་སྐྱེས་སོ། །ནུས་པ་ཆེ་སྔགས་ལ་མཁས་གསུངས། ཆོས་རྗེ་ཀརྨ་པཀྴི་ལ། རྒྱ་ནག་ཡུལ་དུ་བླའི་མ་མིང་ཐོབ་བླའི་མ་ཡོན་ཏན་མེད་པ་ཤི་གསོན་མེད་ཀྱི་ཟས་ཟ་བ་ཞིག་ཆོས་རྗེ་མཇལ་དུ་བྱུང་བ་ལ། བློས་མ་ཐེང་བ་འཇིག་རྟེན་ཆོས་བརྒྱད་ཁེ་གྲགས་ཀྱི་འཆིང་བ་ཞིག་རེད་ཚེ། འོ་བརྒྱལ་ཁུར་བར་སྣང་བས་ངའི་ཁ་ལ་ཉོན་དང་ཐར་པ་ཐོབ་འོང་གསུངས། གུས་པའི་སྒོ་ནས་ཕྱག་བྱས་ནས་ཐུགས་རྗེས་བཟུང་དུ་གསོལ། ཞུས་པས་ཆོས་མང་དུ་གནང༌། སྒོམ་བསྟན་ཀྱང་རྟེན་འབྲེལ་མ་འགྲིགས། དེ་ནས་ཁོ་རང་གི་གདན་གཅིག་བརྒྱ་དང་མི་ལ་བརྒྱ་བྱེད་དུ་བཅུག་ནས་ཉིས་བརྒྱ་ཐོན་པས་ཤི་གསོན་མེད་པ་འདྲེན་པའི་སྟོབས་ལྡན་ཞིག་བྱུང་གསུངས།
བླ་མ་ཞང་རིན་པོ་ཆེའི་ཞལ་ནས། མ་ཀིའི་གྲོང་བར་གྱི་སྒོམ་པ་དེ་བཤད་པ་ལ་དགའ། ལྷ་མཐོང་འདྲེ་མཐོང་བྱེད་པ་འཆི་བ་སྐད་ཅིག་ཡུད་ཙམ་ཡང་མི་དྲན་པ་ཚེ་འདིའི་བྱ་བ་སྒྲུབ་པ་ཞིག་འདུག་སྟེ། ངན་སོང་འགྲོ་བར་འདུག་གསུངས་པས་སྒོམ་པས་ཐོས་ཚེ་ཉ་བྱེ་ཚན་དུ་ཐོན་པ་ལྟ་བུའི་སྡུག་བསྔལ་བྱས་ཏེ། བླ་མ་ལ་ཞུས་ནས་གདན་གཅིག་སུམ་ཅུ་སོ་བརྒྱད་བསྲུངས། བླ་མ་འགའ་རེ་ལ་དྲོ་ཚོགས་སོགས་དྲངས་པས་སྐྱེ་བ་འཕོས་ནས་འབྲེལ་བ་གང་ཡོད་ཤར་ཕྱོགས་མངོན་དགའི་ཞིང་དུ་སྐྱེས་སོ། །
ཡང་མི་ཞིག་གིས་གདན་གཅིག་བསྲུང་སྟེ་ཆད་ལྟོགས་སྙོམས་པས་ཤི་ལ་ཁད་བྱུང་བ་བུད་མེད་ཅིག་གིས་ཆང་བླུད་པས་མི་ཐམས་ཅད་ཀྱིས་ཆང་ནི་ཉེས་པ་ཆེ་བས་ཆད་པ་གཅོད་དགོས་ཟེར་བས། སངས་རྒྱས་ཀྱིས་གསན་ནས་ཆང་ནི་ཉེས་པ་ཆེ་སྟེ། ད་ལན་ཆོས་བྱེད་པའི་རྟེན་ཡིན་པས་ཉེས་ཆུང་གསུངས།
དགེ་སློང་མ་དཔལ་མོའི་ཞལ་ནས་གདན་གཅིག་ཅེས་བྱ་བ་ནི་གདན་ཐོག་གཅིག་ཏུ་བསྡད་ནས་ཕྱག་དང་སྐོར་བ་བྱེད་པ་ཡིན། ཟས་གཅིག་པོ་མ་གཏོགས་དུས་མ་ཡིན་པའི་ཁ་ཟས་སྤངས། སེམས་རྩེ་གཅིག་པོ་མ་གཏོགས་པར་ཐེ་ཚོམ་དང་སོམ་ཉི་སྤོངས། དེའི་ངང་ལ་གདན་གཅིག་མཛོད་དང་རིན་པོ་ཆེ་སྣ་བདུན་གྱིས་འཛམ་བུ་གླིང་གང་བ་ལ་ལོངས་སྤྱོད་པ་བས་དགའ་གསུངས། ཆོས་འདི་ལ་ཁ་ཐོ་ལག་འབད་བྱེད་མི་དུ་ཡོད་ཀྱི་མཐུན་རྐྱེན་དང༌། མི་རོགས་དན་བྱེད་མི་རྣམས་ཕ་མའི་དྲིན་ལན་སོད། ཐར་པ་ཐོབ། དཔལ་དང་ལྡན། ལོངས་སྤྱོད་འཕེལ། ལྷ་འདྲེས་སྡོང་གྲོགས་བྱེད་པ་ཡིན། ཀུན་གྱི་ཡིད་དུ་འོང༌། ལུས་ལ་ནད་མེད། དུས་མ་ཡིན་པར་མི་འཆི། མི་ནོར་ཟས་གསུམ་འཕེལ། བསམ་དོན་ཆོས་བཞིན་ཏུ་འགྲུབ། འབྲེལ་པ་གང་ཡོད་འདྲེན། སེམས་ཆོས་དང་འདྲེས། སྒྲིབ་པ་བྱང༌། ཚོགས་གཉིས་རྫོགས། ཙཱ་རི་སོགས་གནས་ཆེན་རྣམས་ཀྱི་བསྐོར་བའི་ཉམས་ལེན་བས་དགའ། མཐར་ཐུག་དགྲ་བཅོམ་པའི་འབྲས་བུ་ཐོབ། ཡོན་ཏན་བཅོ་ལྔ་པོ་དེ་ལེན་བསམ་ན་གལ་ཆེ།
ཇོ་བོ་རྗེ་དཔལ་ལྡན་ཨ་ཏི་ཤའི་ཞལ་ནས། བསམ་པ་བཟང་ན་ཅི་དང་ཅི་བྱས་ཆོས་སུ་འགྲོ་བར་སྣང་གསུངས། བཤགས་པ་ཤེས་ན་མཚམས་མེད་པ་ལྔ་བྱས་ཀྱང་འདག་གསུངས། བསྔོ་ཤེས་ན་ཚེ་འདས་ལ་བསྔོས་ཀྱང་ཐོབ། ལར་མི་སེམས་བཟང་ཞིག་གིས་ཆོས་བྱས་ན་མི་སྡེ་ཐམས་ཅད་གྲོལ་བར་སྣང་གསུངས། མི་ངན་ཞིག་གིས་སྡིག་པ་བྱས་ན། དེ་རྣ་བས་ཐོས་ཚད་ངན་སོང་དུ་འགྲོ་བར་ཡང་སྣང་གསུངས། དེ་ལྟར་བསམ་པ་དང་སེམས་བསྐྱེད་ལ་རག་ལས། དེ་ལྟར་བསམ་པ་གལ་ཆེའོ། །བླ་མ་ཟླ་བ་རྒྱལ་མཚན་དཔོན་གཡོག་གཉིས་སྐྱེས་དྲངས་འོག་མིན་གྲོང་གསེབ་ཏུ་བྱོན་ཚེ། བུད་མེད་ཞིག་གིས་འདིར་བཞུགས་ཟེར་ནས་ནང་དུ་སོང་ནས་བུད་མེད་ནད་མ་ཞིག་ཡོད་པ་ལ་ཕན་དུ་རེ་ནས། ནང་དུ་གདན་དྲངས་བསྙེན་བཀུར་ཕུན་སུམ་ཚོགས་པས་བཤོས་དྲངས་བྱས་ཏེ། བུད་མེད་དེ་སྐྲ་ལིང་ནས་མིག་གྱེན་ལ་བལྟ་མི་ནུས་པ་ཞིག་གྲ་མལ་དུ་ཉལ་འདུག་པ་ལ་བྱིན་རླབས་མཛད་ནས། ན་ཚ་བྱ་བ་སྔོན་གྱི་མི་དགེ་བའི་ལས་ཀྱི་རྣམ་སྨིན་ཡིན། བཟོད་པར་གསོལ་གསུངས་ནས་ཆོས་གསུངས་བསྔོ་བ་སྨོན་ལམ་མཛད་པས། མོས་གུས་དང་དད་པ་སྐྱེས་ཏེ་གདོང་མཆི་མས་གང་ནས་བླ་མ་ལགས། བདག་སྔོན་གྱི་ལས་ཁོ་ན་མ་ཟད་ཀྱི་སྟེང་དུ། ད་ལྟ་ཡང་སྡིག་པ་དཔག་ཏུ་མེད་པ་བྱས་པ་ཡོད་ལགས། སྡིག་པ་བཤགས་པ་ཞུ་ལགས་ཟེར་བ་ལ། དུས་ད་ལྟའི་སྡིག་པ་ཐམས་ཅད་མིང་ནས་སྨོས་ལ་བཤགས་པ་གྱིས་གསུངས། བུད་མེད་བདག་ནི་ཡུལ་འདི་ནས་སྐྱེས་པ་རང་ཡིན་ལགས། ཚོང་དཔོན་ཞིག་གི་གནས་སུ་ཆུང་མར་ཕྱིན་ནས་རང་རྒྱུད་ཞིག་ཡོད་པ་ལོ་བདུན་ལོན་པར། ཚོང་དཔོན་དེ་བལ་ཡུལ་དུ་ཚོང་ལ་སོང༌། ལོ་གསུམ་གྱི་བར་དུ་མ་བྱུང་བས། དེའི་ཤུལ་དུ་རང་རེ་ཞིག་སྡུག་པས་གཞན་གྱི་རྐྱེན་དབང་དུ་སོང་བས། སྐྱེས་པ་ཞིག་དང་འགྲོགས་ནས་རང་རྒྱུད་གཅིག་བྱུང་བ་བསད། ལོངས་སྤྱོད་རྣམས་ཀྱང་ཕྱེད་མེད་དུ་བཏང༌། དེའི་རྐྱེན་ལ་བླ་མཆོད་ཀྱང་བསད། དེ་ནས་ཚོང་དཔོན་འོང་ཞིང་ཡོད་ཟེར་བ་རྣ་བས་ཐོས་ཀྱང༌། ཚོང་དཔོན་དེའི་བུས་མ་ལ་ན་རེ། ང་ཡི་ཕ་དེ་འོང་ན་མ་ཁྱོད་ལ་ཅི་འདྲ་ཞིག་འོང་ཟེར་བས། ངས་ཅི་བྱས་ཟེར་ནས། མ་དེས་རྡོག་ཐོ་ཞིག་བརྒྱབས་པས། བུ་ཡི་མཆིན་ཁར་ཕོག་བུ་དེ་ཤི་སོང་བ་ལ། ང་ཡི་བུ་དེ་གཟའ་ཕོག་ནས་ཤི་བྱས་པས། གྲོང་ཚོ་དེ་ལ་ངུ་འབོད་སྨྲེ་སྔགས་མང་པོ་བྱས། དེ་ནས་ཚོང་དཔོན་དཔོན་གཡོག་རྣམས་ནི་ནོར་རྫས་མང་པོ་དང་བཅས་ཏེ་སླེབས་ཡོངས་པ་ལ། ང་ཡི་གཡོག་མོ་ཞིག་གིས་ཚོང་དཔོན་ལ་སྔར་གྱི་ལོ་རྒྱུས་རྣམས་བཤད་པས། ཚོང་དཔོན་སེམས་ཕྲག་དོག་སྐྱེས་ནས་ཁྲོས་ཏེ། ནངས་པར་བུད་མེད་སྦྲུམ་མ་ཁྱོད་ཀྱིས་མིག་དེ་རྐོ་ཟེར་བ་ལ། བདག་སྐྲག་ནས་དེའི་ནུབ་མོ་ཆང་ལ་དུག་བཏབ་ནས་ཚོང་དཔོན་དཔོན་གཡོག་བཅུ་གཉིས་ཁྱིམ་མཚེས་ཕོ་མོ་གཉིས་བླ་མཆོད་གསུམ་དང་བཅས། དེ་རྣམས་ལ་དུག་བླུད་པས་ནམ་ལངས་ཙ་ན་ཐམས་ཅད་སྨྲ་མི་ཤེས་པར་སོང་ནས་ཤི་སྟེ། བདག་བྲོས་པས་ཐར། ཕ་མེས་རྣམས་ཀྱང་བརླག་ཏུ་སོང༌། དེ་ལྟ་བུའི་སྡིག་པ་འདི་དཔག་ཏུ་མེད་པ་བྱས་ལགས་ཟེར་བས། བྱང་ཆུབ་སེམས་དཔའ་དེ་སྙིང་རྗེ་དཔག་ཏུ་མེད་པ་སྐྱེས་ནས་སྤྱན་ཆབ་མང་དུ་བྱུང་བས་བཤུམ་སྟེ། འདི་ཡིས་སྡིག་པ་འདི་ཙམ་བྱས་འདུག་པས། ཇི་ལྟར་བྱས་ན་འདག་དགོངས་ནས། འཕགས་པ་སྤྱན་རས་གཟིགས་ཀྱི་སྨྱུང་གནས་མཛད་པ་ཡིན་པས། སྨྱུང་གནས་ཚར་གཅིག་བྱས་ན་ངན་སོང་དུ་མི་འགྲོ་གསུངས་པ་ཡིན་པས། ད་འདི་ལ་སྨྱུང་གནས་དང་གདན་གཅིག་བཀའ་ལུང་གནང་དགོས་གསུངས་ནས་གནང་སྟེ། ད་ཁྱོད་ཀྱིས་གང་འགྲུབ་འགྲུབ་ལ། འབད་རྩོལ་གྱིས་གསུངས། དེ་ནས་འཕགས་པ་སྤྱན་རས་གཟིགས་ཀྱི་ཐུགས་རྗེས་ནད་ལ་ཕན་པ་དང༌། སྨྱུང་གནས་ཧྲིལ་པོ་གཉིས་གདན་གཅིག་ལྔ་དང་བདུན་འགྲུབ་ནས་ཤིའོ། །དེའི་དུས་སྔར་གྱི་ཉེ་གནས་དགེ་སློང་དེས་ན་རེ། སྔར་རང་རེ་དཔོན་སློབ་དུས་ཀྱི་བུད་མེད་སྡིག་མོ་ཆེ་དེ་ནམ་ཙམ་ན་ཐར་ཅི་འདྲ་བ་ཞིག་ཏུ་སྐྱེས་སོང་ཞུས་ཙ་ན། བྱང་ཆུབ་སེམས་དཔའ་ཟླ་བ་རྒྱལ་མཚན་གྱིས་ཞལ་འཛུམ་པ་མཛད་ནས། འཕགས་པ་ཞལ་བཅུ་གཅིག་པའི་སྨྱུང་གནས་དང་གདན་གཅིག་ལ་ཕན་ཡོན་དང་བྱིན་རླབས་ཤིན་ཏུ་ཆེ་བ་སྣང་བས་བསྒྲུབ་ནུས་པ་ཉུང༌། བསྒྲུབ་ནུས་ན་བུད་མེད་དེ་སྡིག་མོ་ཆེ་ཡིན་ཏེ། སྨྱུང་གནས་ཧྲུལ་པོ་གཉིས་གདན་གཅིག་ལྔ་དང་བདུན་བྱས་པས། མོ་ནི་རྒྱ་གར་ཤར་ཕྱོགས་བྲམ་ཟེ་འབྱོར་པ་དང་ལྡན་པ་ཞིག་གི་བུར་སྐྱེས་འདུག །སྔོན་སྨྱུང་གནས་སྡོད་ཚེ་ལྟོགས་པ་དང་སྐོམ་པས། ཟན་རྡོག་པོ་གཅིག་དང༌། ཆང་ཕོར་གང་འཐུང་བས་གསོ་སྦྱོང་དང་འགལ་ནས་ད་ལྟ་རོ་ཤིན་ཏུ་ངན་པའི་ཤེས་པ་མཐོ་དམན་ཅན་གཅིག་ཏུ་སྐྱེས་གདའ་སྟེ། འོད་དཔག་མེད་པ་ཡི་དམ་བྱེད་པ་གདའ་གསུངས། དེ་ནས་ཚེ་དུས་བྱས་ནས་བདེ་བ་ཅན་ཏུ་སྐྱེ་བར་གདའ་གསུངས། སྨྱུང་གནས་གདན་གཅིག་རེ་རེ་ཚར་ནའང་ཕན་ཡོན་བསམ་གྱིས་མི་ཁྱབ་བོ། །ཞེས་གསུངས་སོ། །སྨྱུང་གནས་གདན་གཅིག་ལན་གཅིག་བྱས་པའི་བསོད་ནམས་ཀྱིས་ནི་བསྐལ་པ་སྟོང་གི་སྡིག་སྒྲིབ་དག་པར་འགྱུར་རོ། །ཕ་རོལ་ཕྱིན་དྲུག་གི་ཡོན་ཏན་ཡོངས་སུ་རྫོགས་པ་ཐོབ་བོ། །མཚམས་མེད་ལྔའི་ལས་ཀྱང་བྱང་བར་འགྱུར་རོ། །ཕྱིར་མི་ལྡོག་པའི་ས་ཐོབ་པར་འགྱུར་རོ། །བུད་མེད་ཀྱིས་སྨྱུང་གནས་བྱས་ན་ཤི་འཕོས་ནས་བྱང་ཆུབ་སེམས་དཔའི་ལུས་ཐོབ་བོ། །འཁོར་བ་ལས་ཕྱིར་མི་ལྡོག་གོ །དུད་འགྲོ་ཕོ་མོ་འཆི་བའི་ཚེ། གཟུངས་སྔགས་བརྗོད་ནས་ཕུ་བཏབ་ན་བདེ་བ་ཅན་དུ་སྐྱེ་བར་འགྱུར་རོ། །མི་ནོར་འབའ་འབུ་ས་སྲིན་སྲོག་ཆགས་གང་ཤིའི་རྣ་ལམ་དུ་བརྗོད་ན་བྱང་ཆུབ་ཐོབ་པར་འགྱུར་རོ། །སྨྱུང་གནས་གདན་གཅིག་བྱས་པས་ལུས་ཀྱི་སྒྲིབ་པ་དག །སྨྱུང་གནས་གདན་གཅིག་བྱས་པས་ཡི་དྭགས་སུ་མི་སྐྱེ། སྨྲ་བཅད་བྱས་པས་དུད་འགྲོར་མི་སྐྱེ། སེམས་མ་ཡེངས་པས་དམྱལ་བར་མི་སྐྱེ། དེ་ལྟར་མཛོད་དང་ངན་སོང་གསུམ་ལས་ཐར་བར་འགྱུར་རོ། །ཞེས་གསུངས་སོ། །སེམས་ཅན་ཐམས་ཅད་འཕགས་པ་སྤྱན་རས་གཟིགས་ཀྱི་ཞབས་དྲུང་དུ་སྐྱེ་བར་ཤོག །ཤུ་བྷཾ།།
༈ ངོར་པ་ཚུལ་ཁྲིམས་རིན་ཆེན་གྱི་སྨྱུང་གནས་ཕན་ཡོན་ནི། དེ་ལྟ་བུའི་ཚུལ་གྱི་སྨྱུང་གནས་ལན་གཅིག་བགྱིས་པས་བསྐལ་པ་བཞི་ཁྲིའི་འཁོར་བ་ཕྱིར་བསྙིལ་བར་འགྱུར་ཏེ། ཞལ་བཅུ་གཅིག་པའི་རྒྱུད་ལས། སུ་ཞིག་བདག་གི་སླད་དུ། ཚེས་བཅུ་བཞི་འམ། བཅོ་ལྔར་སྨྱུང་བར་གནས་པར་བགྱིས་ན་བསྐལ་པ་བཞི་ཁྲིའི་འཁོར་བ་ཕྱིར་བསྙིལ་བར་འགྱུར་ལགས་སོ། །བཅོམ་ལྡན་བདག་གི་མིང་འཛིན་པ་ནི་དོན་ཆེ་སྟེ། སངས་རྒྱས་བྱེ་བ་ཕྲག་འབུམ་གྱི་མིང་འཛིན་པ་བས་ཀྱང་ལྷག་ལགས་སོ། །ཞེས་དང༌། གཟུངས་འདི་ལན་གཅིག་བཟླས་པས་ཀྱང་ཉན་ཐོས་ཀྱི་རྩ་བའི་ལྟུང་བ་བཞི་པོ་དག་ཀྱང་བྱང་བར་འགྱུར་ལ། མཚམས་མ་མཆིས་པ་ལྔ་པོ་དག་ཀྱང་མ་ལུས་པར་བྱང་བར་འགྱུར་ན། ཇི་སྐད་བཤད་པ་བཞིན་དུ་ནན་ཏན་བགྱིད་པ་ལྟ་ཅི་སྨོས། དེ་དག་གིས་ནི་སངས་རྒྱས་བྱེ་བ་ཁྲག་ཁྲིག་འབུམ་ཕྲག་དུ་མ་ལ་དགེ་བའི་རྩ་བ་སྐྱེད་པར་འགྱུར་བ་ལགས་ན། བཟླས་བརྗོད་བགྱིད་པ་དང༌། བསྒྲུབས་པས་ལྟ་སྨོས་ཀྱང་ཅི་དགོས་ཏེ། བསམ་པ་ཐམས་ཅད་ཡིད་བཞིན་དུ་ཡོངས་སུ་རྫོགས་པར་བགྱིའོ། །ཞེས་དང༌། གཞན་ཡང་སྐྱེ་བ་དམན་པ་བུད་མེད་ཀྱིས་ཀྱང་སྨྱུང་བར་གནས་པ་ལན་གཅིག་བྱས་ན། ཤི་འཕོས་ནས་བྱང་ཆུབ་སེམས་དཔའ་འམ། སྐྱེས་པའི་ལུས་ཅན་ཐོབ་ནས། འཁོར་བ་ལ་རྒྱབ་ཀྱིས་ཕྱོགས་པར་འགྱུར་བ་དང༌། དུད་འགྲོ་འཆི་འཕོ་བའི་ཚེ་གཟུངས་འདི་ལན་གཅིག་བཟླས་ནས་རྣ་བར་བཏབ་ན་ངེས་པར་བདེ་བ་ཅན་དུ་སྐྱེ་བ་དང༌། དུད་འགྲོ་འཆི་བའི་ཚེ་གཟུངས་འདི་རྣ་བར་བཏབ་ན། མིའི་འཇིག་རྟེན་དུ་སྐྱེས་པའི་ལུས་བླངས་ནས་བྱང་ཆུབ་ཀྱི་སེམས་ཀྱི་བག་ཆགས་འཇོག་པར་གསུངས་ལ། དེ་བཞིན་དུ། ལུས་སྨྱུང་བར་གནས་པས་ལུས་ཀྱི་སྒྲིབ་པ་འདག །ངག་སྨྲ་བ་བཅད་པས་ངག་གི་སྒྲིབ་པ་འདག །གཟུངས་ཡིད་ཀྱིས་བཟླས་པས་ཡིད་ཀྱི་སྒྲིབ་པ་འདག་གོ །འདིའི་བསྒོམ་བཟླས་ཚུལ་བཞིན་དུ་བྱས་ཏེ། ཉིན་རེ་བཞིན་གཟུངས་འདི་བརྒྱ་རྩ་བརྒྱད་བཏོན་ན། ཚེ་འདི་ཉིད་ལ་ཡོན་ཏན་བཅུ་ཡོངས་སུ་འཛིན་པར་འགྱུར་ཏེ། བཅུ་གང་ཞེ་ན་འདི་ལྟ་སྟེ། རྟག་པར་ལུས་ལ་བྲོ་ནད་མ་མཆིས་པར་འགྱུར་བ་དང༌། དེ་བཞིན་གཤེགས་པ་ཐམས་ཅད་ཀྱིས་ཡོངས་སུ་བཟུང་བར་འགྱུར་བ་དང༌། དེས་སྒྲིམ་མི་འཚལ་བར་ནོར་དང་འབྲུ་དང་དབྱིག་རྣམས་རྙེད་པར་འགྱུར་བ་དང༌། དགྲ་ཐམས་ཅད་ཁུག་ཅིང་ཐུལ་བར་འགྱུར་བ་དང༌། རྒྱལ་པོའི་ཚོགས་རྣམས་གསོང་པོར་སྨྲ་བར་སེམས་པར་འགྱུར་བ་དང༌། ལུས་ལ་དུག་གིས་མི་ཚུགས་པ་དང༌། དབྱིག་དུག་གིས་མི་ཚུགས་པ་དང༌། རིམས་ཀྱིས་མི་ཚུགས་པར་འགྱུར་བ་དང༌། མཚོན་ཆས་མི་ཚུགས་པར་འགྱུར་བ་དང༌། ཆབ་ཀྱིས་འགུམས་པའི་དུས་བགྱིད་པར་མི་འགྱུར་བ་དང༌། ཞུགས་ཀྱིས་འགུམས་པའི་དུས་བགྱིད་པར་མི་འགྱུར་བ་དང༌། དུས་མ་ལགས་པར་འགུམས་པའི་དུས་བགྱིད་པར་མི་འགྱུར་བ་ལགས་སོ། །གཞན་ཡང་ཡོན་ཏན་བཞི་ཡོངས་སུ་འཛིན་པར་འགྱུར་ཏེ། དེ་ཡང་འགུམས་པའི་དུས་ཀྱི་ཚེ། དེ་བཞིན་གཤེགས་པ་མཐོང་བར་འགྱུར་བ་དང༌། ངན་སོང་རྣམས་སུ་སྐྱེ་བར་མི་འགྱུར་བ་དང༌། ཡ་ང་བ་མ་སྤངས་འབར་འགུམས་པའི་དུས་བགྱིད་པར་མི་འགྱུར་བ་དང༌། འདི་ནས་ཤི་འཕོས་ནས་ཀྱང་འཇིག་རྟེན་གྱི་ཁམས་བདེ་བ་ཅན་དུ་སྐྱེ་བར་འགྱུར་བ་ལགས་སོ། །ཞེས་སྤྱན་རས་གཟིགས་ཉིད་ཀྱིས་གསུངས་སོ། །གཞན་ནམ་སྨྱུང་བར་གནས་པ་བྱེད་པའི་སྦྱིན་བདག་གི་སྨྱུང་གནས་ཀྱི་གཡོག་བྱས་པས་ཀྱང༌། བསོད་ནམས་ཤིན་ཏུ་ཆེ་བ་ཐོབ་སྟེ། སྨྱུང་གནས་བྱས་པའི་ནངས་པར་སྔ་དྲོ་དེ་དག་ལ་བཤོས་དྲངས་ན། ས་བརྒྱད་པ་ལ་གནས་པའི་བྱང་ཆུབ་སེམས་དཔའ་ལ་དྲངས་པ་དང་བསོད་ནམས་མཉམ་པ་དང༌། གསོ་སྦྱོང་བླངས་པ་ཙམ་ལ་དྲངས་ན་དགྲ་བཅོམ་པ་ལ་དྲངས་པ་དང་བསོད་ནམས་མཉམ་པས། སྦྱིན་པའི་བདག་པོ་དེ་ཡང་ངན་སོང་དུ་མི་སྐྱེ་ཞིང༌། བྱང་ཆུབ་ཀྱི་སེམས་དང་ལྡན་པར་འགྱུར་བ་དང༌། སྐྱེ་བ་ཐམས་ཅད་དུ་མི་ཟད་པའི་གཏེར་དང་འཕྲད་ཅིང༌། སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་འགྱུར་བར་གསུངས་ལ། སྔོན་དུས་མ་ཇོ་ཆོས་སྐྱིད་ཅེས་བྱ་བས་སྨྱུང་གནས་པ་ལ་གདན་ནོན་མང་དུ་བྱས་པས། མོ་ཤི་བའི་དུས་སུ་རུས་པ་དུར་ཁྲོད་དུ་བསྐྱལ་བ་བྱ་རོག་གིས་རུས་པའི་དུམ་བུ་ཁྱེར་བ་རིང་བསྲེལ་དུ་སོང་བའི་ལོ་རྒྱུས་ལ་སོགས་པ་ཕན་ཡོན་བཤད་ཀྱིས་མི་ལང་བ་རྣམས་ལ་བསམས་ནས་མྱུང་བར་གནས་པའི་ལམ་ཉམས་སུ་ལེན་པ་ལ་ཤིན་ཏུ་བརྩོན་པར་བྱའོ། །དེས་ན་སངས་རྒྱས་ཀྱིས་གསུངས་པའི་ཆོས་མི་ཟབ་པ་འགའ་ཡང་མེད་ཅིང༌། གསང་སྔགས་བླ་མེད་ཀྱི་ལམ་ནི་ཆེས་ཆེར་ཟབ་མོད་ཀྱི། གང་ཟག་མཆོག་སེམས་ཅན་གྱི་དོན་དུ་རྡོ་རྗེ་འཆང་གི་གོ་འཕང་ཐོབ་པ་ལ་ཆེས་རིངས་པའི་གང་ཟག་རྣམས་ཀྱི་ཉེ་ལམ་དུ་རྣལ་འབྱོར་བླ་མེད་ཀྱི་ལམ་སྟོན་པ་ཡིན་ལ། དེ་ལས་གཞན་པའི་བླ་མེད་ཀྱི་སྤྱད་པ་སྤྱོད་མི་ནུས་པ་ལ་ནི་ཉེས་པར་འགྱུར་བའི་སྐབས་ཀྱང་བཤད་ཀྱི། ཆོས་འདི་ནི་གང་ཟག་རབ་འབྲིང་ཐ་གསུམ་གང་གིས་ཉམས་སུ་བླངས་ཀྱང་ཕན་ཡོན་ཆེན་པོ་འབྱིན་པ་ཞིག་སྟེ། བྱང་ཆུབ་སེམས་དཔའ་ཟླ་བ་རྒྱལ་མཚན་པས། དམ་པའི་ཆོས་འདི་མཐོང་བ་དང་ཐོས་པ་དང་རེག་པ་དང་སྒོར་ཞུགས་པ་ཐམས་ཅད་ངན་སོང་ལས་གྲོལ་བའི་རྒྱུ་བྱེད་པར་གསུངས་པས། ཕྱག་སྟོང་སྤྱན་སྟོང་གི་སྒྲུབ་ཐབས་འདི་ནི། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྒྲུབ་ཐབས་ཡིན་པས། ཐམས་ཅད་ཀྱིས་འདི་ལ་བསླབ་པར་བྱའོ། །ཞེས་གསུངས། དེས་ན་སྙིང་རྗེ་ཆེན་པོ་དང་ལྡན་པས་སེམས་ཅན་ཐམས་ཅད་ལ་ཆོས་འདི་སྟོན་ཐུབ་པར་བྱ་སྟེ། དེའང་འདིའི་གྲངས་བསྙེན་དང་སྒྲུབ་བསྙེན་ཚད་དུ་འཁྱོལ་བའི་གང་ཟག་གིས་ཆོས་འདི་གཞན་ལ་བསྟན་ན་ཕན་ཡོན་བསམ་གྱིས་མི་ཁྱབ་པ་ཞིག་སྟེ། འདིའི་བསྙེན་པ་འཁྱོལ་བ་ཙམ་གྱིས་མི་དེ་ནི་རི་མཐོན་པོའི་རྩེར་ཕྱིན་ན། དེ་མཐོང་བའི་སེམས་ཅན་ཐམས་ཅད་ངན་སོང་དུ་མི་སྐྱེ། དེས་ཆུར་བརྒལ་ན། ཆུ་དེ་ལ་གནས་པའི་སེམས་ཅན་ཐམས་ཅད་དང༌། ཆུ་དེ་འཐུང་པ་ཐམས་ཅད་ངན་སོང་དུ་མི་སྐྱེ། དེའི་གྲིབ་མ་ཕོག་པ་དང༌། ལུས་ལ་རེག་པ་དང༌། མིག་གིས་མཐོང་བ་རྣམས་ཀྱང་ངན་སོང་དུ་མི་སྐྱེ་བར་གསུངས་ན། དེས་ཆོས་བསྟན་ན་ཕན་ཡོན་ཆེན་པོ་འབྱུང་བ་ལྟ་སྨོས་ཀྱང་ཅི་དགོས། གཞན་ཡང་མདོ་ལས་འཇིག་རྟེན་གྱི་ཁམས་རིན་པོ་ཆེ་སྣ་བདུན་གྱིས་བཀང་ནས། དཀོན་མཆོག་གསུམ་ལ་མཆོད་པ་ཕུལ་བ་བས་སངས་རྒྱས་ཀྱི་ཆོས་ཚིག་བཞི་པའི་ཚིགས་སུ་བཅད་པ་གཅིག་སེམས་ཅན་ལ་བསྟན་ན་བསོད་ནམས་ཆེ་བར་གསུངས་པ་དག་ཀྱང་དྲན་པར་བྱས་ནས། འདི་ལྟ་བུའི་ཆོས་ཟབ་མོ་གཞན་ལ་སྟོན་པའི་རྫུན་པ་ནམ་ཡང་མི་སྡོད་པར་བགྱི་བ་ཡང་རིགས་སོ། །བསྙེན་གནས་བསྲུངས་བའི་ཕན་ཡོན་ནི། བརྒྱ་བྱིན་གྱིས་སྨྲས་པ། ཟླ་བ་ཡར་གྱི་ཚེས་བརྒྱད་དང༌། །ཆོ་འཕྲུལ་གྱི་ནི་ཟླ་བ་ལ། །བསྙེན་གནས་ཡན་ལག་བརྒྱད་བསྲུངས་ན། །དེ་ནི་ང་དང་འདྲ་བར་འགྱུར། །ཞེས་པ་ལ། བཅོམ་ལྡན་འདས་ཀྱིས་བཀའ་སྩལ་པ། ཀཱཽ་ཤི་ཀ་ཁྱོད་དེ་སྐད་མ་ཟེར་ཅིག །ཟླ་བ་ཡར་གྱི་ཚེས་བརྒྱད་དང༌། ཆོ་འཕྲུལ་གྱི་ནི་ཟླ་བ་ལ། བསྙེན་གནས་ཡན་ལག་བརྒྱད་བསྲུངས་ན། །དེ་ནི་ང་དང་འདྲ་བར་འགྱུར། །ཞེས་གསུངས་སོ།། ༁ྃཿ བསྙེན་གནས་བསྲུངས་བའི་ཕན་ཡོན་ནི། དེ་ནས་སྤྱན་རས་གཟིགས་ཀྱི་དབང་པོས་གསོལ་པ། བཅོམ་ལྡན་འདས་སྐུའི་རྣམ་པ་ཇི་ལྟ་བུ། བཅོམ་ལྡན་འདས་ཀྱིས་བཀའ་སྩལ་པ། ཤིན་ཏུ་རྒྱས་པ་ལ་དབུ་འབུམ་ཕྱག་བྱེ་བའམ། དེ་ནས་བསྡུས་པ་ལ་དབུ་བཅུ་གཅིག་ཕྱག་སྟོང་སྤྱན་སྟོང༌། དེ་ནས་བསྡུས་པ་ལ་ཞལ་བཅུ་གཅིག་པ་ཕྱག་བཞི་བཅུ་རྩ་དྲུག་པའོ། །དེ་ནས་བསྡུས་པ་ལ་ཞལ་བཅུ་གཅིག་ཕྱག་བརྒྱད་པའོ། །དེ་ནས་བསྡུས་པ་ལ་ཞལ་གསུམ་པ་ཕྱག་དྲུག་པའོ། །དེ་ནས་བསྡུས་པ་ལ་ཞལ་གཅིག་ཕྱག་བཞི་པའོ། །དེ་ནས་བསྡུས་པ་ལ་ཞལ་གཅིག་ཕྱག་གཉིས་པའོ། །སྐུ་རྒྱས་བསྡུས་བདུན་ཡོད། དཔེར་ན་གླིང་ཆེན་བཞིར་ཆུའི་ཐིགས་པའམ། སེམས་ཅན་ཐམས་ཅད་ཀྱི་བ་སྤུའམ། རྩི་ཤིང་ལོ་འདབ་བམ། ས་ཡི་རྡུལ་སྙེད་ནི་ངས་བསྒྲང་བར་ནུས་ཀྱི། སྤྱན་རས་གཟིགས་ཀྱི་དབང་པོའི་བསོད་ནམས་ཀྱི་ཚོགས་ནི་ངས་བསྒྲང་བར་མི་ནུས་སོ། །དཔེར་ན་སྐྱེས་བུ་ལ་ལ་ཞིག་གིས་ཁང་པ། དཔག་ཚད་བརྒྱ་པ། དཔངས་སུ་དཔག་ཚད་བརྒྱ་བྱས་ནས། ཏིལ་གྱི་འབྲུ་ཡིས་གང་བར་བྱས་ན། དེའི་འབྲུ་རེ་རེ་ནས་བསྒྲང་བར་ནུས་ཀྱི་ཡི་གེ་དྲུག་པའི་བསོད་ནམས་ཀྱི་ཕུང་པོའི་ཚད་ནི་བསྒྲང་བར་མི་ནུས་སོ། །གླིང་བཞིར་འབྲུ་སྲན་སྣ་ལྔས་གང་བར་ན། འབྲུ་རེ་རེ་ནས་བསྒྲང་བར་ནུས་ཀྱི། །ཡི་གེ་དྲུག་པའི་བསོད་ནམས་ཀྱི་ཕུང་པོའི་ཚད་ནི་བསྒྲང་བར་མི་ནུས་སོ། །འབྲི་བར་བྱེད་ན་ཡང་རང་གི་ཁྲག་ལ་སྣག་ཚ་བྱས། པགས་པ་བཤུས་ཏེ་ཤོག་བུ་བྱས། རུས་པ་བཙོས་ཏེ་སྨྱུ་གུ་བགྱིས་ཀྱང༌། བདག་གི་ལུས་ལ་སྐྱོ་བ་མ་མཆིས་གསུངས་སོ།། ༈ རྩ་བའི་བླ་མ་མཆེད་གྲོགས་དགེ་འདུན་སྡེ། །དེ་ལ་ཁ་ཙམ་མིན་པའི་དད་གུས་ཀྱིས། །ཇ་མ་ཐབ་གཡོག་ཆུ་ལེན་ཤིང་ཐུ་དང༌། །རྔོ་བཏགས་ཚོང་དང་འགྲོ་འདུག་ལ་སོགས་པ། །བྱས་ཚད་རང་གི་སྒྲིབ་སྦྱོང་མཆོག་ཏུ་འགྱུར། །དེ་བཞིན་སྨྱུང་གནས་སྒྲུབ་པ་འགྲུབ་དང་མཚུངས། །ཕན་ཡོན་རྒྱ་གར་རྒྱ་ནག་བསྐོར་དང་མཉམ། །ཕྱི་རབས་གྲྭ་པ་རྣམས་ཀྱིས་ཡིད་ལ་ཞོག །བླ་མ་དང་ནི་གྲྭ་མང་ཆག་ཕྱི་ལ། །སངས་རྒྱས་བསྟན་ལ་ཨེ་ཕན་ཁོ་ན་ཡི། །ཁ་ཙམ་མིན་པའི་བསམ་པ་བཟང་བ་དེས། །ཆོས་སྐྱོང་རྣམས་དང་དམ་ཚིག་གཅིག་གྱུར་ཏེ། །ཆོས་སྐྱོང་གང་གིའང་བསྙེན་སྒྲུབ་མ་བྱས་ཀྱང༌། །མགོན་པོའི་བླ་རྟགས་བྱ་རོག་དངོས་སུ་འཁོར། །ཤ་དུམ་སྐྱུ་གུ་བྱིན་པ་ལག་ནས་ལེན། །རཱ་ག་ཨ་སྱས་སྨྲས་སོ།། དགེའོ། །དགེའོ། །དགེའོ།།
སྨྱུང་གནས་དམིགས་རིམ་གསལ་སྒྲོན་མེ་ཞེས་བྱ་བ་བཞུགས་སོ།།
བརྗོད་པར་བྱ་བའི་ཆོས་ཀྱི་རིམ་པ་ནི་སྨྱུང་གནས་སྐོར་ཡིན་པས། དེ་ཡང་འཕགས་པ་སྤྱན་རས་གཟིགས་དབང་ཕྱུག་ཅེས་པ་དོན་དུ་སངས་རྒྱས་ཐམས་ཅད་ཀྱི་སྤྲུལ་གཞི་སྟེ་ཆོས་སྐུའི་ངོ་བོ་གཟི་བརྗིད་འོད་དཔག་མེད་དང༌། ལོངས་སྐུའི་ངོ་བོ་ནམ་མཁའི་རྒྱལ་པོ་གངས་ཅན་མཚོ་དང༌། སྤྲུལ་སྐུ་ནི་རྒྱུད་པདྨ་དྲ་བ་ལས་གསུངས་པའི་སེང་གེའི་སྒྲ་སོགས་རིགས་བཅུའི་གཙོ་བོ་བྱེ་བ་གྲངས་སྙེད་ཡང་སྤྲུལ་བསྐལ་བཟང་གི་སངས་རྒྱས་སྟོང་རྩ་གཉིས་ལ་སོགས་པ་ནམ་མཁའ་དང་རང་སེམས་ཀྱི་ཁམས་ཇི་སྙེད་པ་དེ་སྲིད་དུ་ཐུགས་རྗེའི་འཇུག་པ་བསམ་གྱིས་མི་ཁྱབ་པ་ལས། སྐུའི་སྤྲུལ་པ་ཞལ་བཅུ་གཅིག་པ་དང༌། གསུང་སྤྲུལ་ཡི་གེ་དྲུག་པ་དང༌། ཐུགས་སྤྲུལ་ཡེ་ཤེས་ཀྱི་མགོན་པོ་ཕྱག་དྲུག་པ་དང༌། ཡོན་ཏན་གྱི་སྤྲུལ་པ་ཧ་ཡ་གྲ་བ་དང༌། ཕྲིན་ལས་ཀྱི་སྤྲུལ་པ་འཇིགས་པ་བརྒྱད་དང་བཅུ་དྲུག་ལས་སྐྱོབ་པར་བྱེད་པའི་སྒྲོལ་མ་དཀར་ལྗང་རྣམས་སྙིགས་དུས་ཀྱི་གདུལ་བྱ་སྤྱི་དང༌། ཁྱད་པར་བོད་ཁམས་འདུལ་བའི་ལྷ་མཆོག་གཙོ་བོར་གྱུར་པ་ཡིན་ལ་དེ་དག་གི་ཁུངས་ནི་སྤྱན་རས་གཟིགས་ཀྱི་མདོ་རྒྱུད་ཉེར་གཅིག་ཏུ་བགྲང་པ་རྣམས་ལས་མཚན་ཐོས་པ་ཙམ་ལས་ཕན་ཡོན་དཔག་ཏུ་མེད་པ་སྨོས་ཀྱིས་མི་ལངས་པ་ཡོད་ཅེས་གསུངས་ཡོད། ཟ་མ་ཏོག་བཀོད་པའི་རྒྱུད་ལས། སྤྱན་རས་གཟིགས་ཀྱི་དབང་པོ་ཡིད་ལ་དྲན་པ་ཙམ་གྱིས་རྒ་བ་དང་ན་བ་དང་འཆི་བ་ལ་སོགས་པའི་སྡུག་བསྔལ་ཀུན་ལས་ཡོངས་སུ་སྐྱོབ་པ་ཡིན་ནོ། །དེ་ལྟ་བུའི་ཕན་ཡོན་བསྟན་པའི་སྤྱན་རས་གཟིགས་ཀྱི་མདོ་གཟུངས་དང༌། བཀའ་གཏེར་གྱི་རྒྱུད་དུ་མ་ཡོད་ཅིང་རྒྱུད་སྡེ་བཞི་ཀ་དང་འབྲེལ་བ་ལས། འདིར་བྱ་རྒྱུད་ལ་འཇིག་རྟེན་ལས་འདས་པའི་རིགས་གསུམ། འཇིག་རྟེན་པའི་རིགས་གསུམ་སྟེ་དྲུག་ཡོད་པའི་སྔ་མ་པདྨའི་རིགས་སུ་གཏོགས་པ་ཞལ་བཅུ་གཅིག་པའི་གཟུངས་ལ་བརྟེན་པའོ།།
དེ་ལྟ་བུའི་ཆོས་དེ་ཉིད་ཀྱི་བརྒྱུད་པའི་ལོ་རྒྱུས་ཅུང་ཟད་ཞིག་སྤྲོས་ན། འཕགས་པ་བཅུ་གཅིག་ཞལ་གྱིས་དངོས་སུ་རྗེས་སུ་བཟུང་བའི་དགེ་སློང་མ་དཔལ་མོ་ཞེས་བྱ་བ་དེ་ནི། ཨོ་རྒྱན་རྒྱལ་པོའི་སྲས་མོ་ཞིག་ཁྱིམ་གྱི་ཉེས་དམིགས་མཐོང་ནས་རབ་ཏུ་བྱུང༌། རིགས་པའི་གནས་ལྔ་ལ་མཁས་ཤིང༌། ཁྲིམས་ཤིན་ཏུ་བཙུན་པར་བཞུགས་ཀྱང་སྔོན་གྱི་ལས་ངན་སྨིན་ནས། མཛེ་བྱུང་ནས་ལུས་ལ་ན་ཚ་དང་སེམས་ལ་སྡུག་བསྔལ་དྲག་པོ་མྱང༌། ཕྱག་གཉིས་ཀྱི་མཁྲིག་མ་ཆད་ནས་ཁ་ཟས་ཀྱང་བསྙབ་མི་ཤེས་པར་དུད་འགྲོ་ལྟར་གསོལ་དགོས་པས། འཁོར་རྣམས་ཀྱིས་བས་མཐའི་རྩའི་སྤྱིལ་བུ་ཞིག་ཏུ་བསྐྱལ་ནས་གཤུམ་ཞིང་བཞུགས་པའི་ནུབ་གཅིག་གི་མནལ་ལམ་དུ། རྒྱལ་པོ་ཨིནྡྲ་བྷུ་ཏིས་བྱིན་གྱིས་བརླབས་ཤིང་འཕགས་པ་བསྒྲུབ་ན་མགྱོགས་ནས་མྱུར་དུ་མཆོག་གི་དངོས་གྲུབ་འགྲུབ་པར་ལུང་བསྟན་པས་ནང་ནས་ཟུགས་ཅུང་ཟད་ཞིང༌། ཉིན་མོ་ཡི་གེ་དྲུག་པ་དང༌། མཚན་མོ་གཟུངས་རིང་ཐུང་དག་བཟླས་ཏེ་བཞུགས་ཚེ། ཡང་ནུབ་གཅིག་འཇམ་དཔལ་གྱིས་ཞལ་བསྟན་ཏེ་ལི་ཁ་ར་ཤིང་འཕེལ་དུ་སོང་ལ་འཕགས་པ་སྒྲུབས་ཤིག ལོ་ལྔ་ནས་རྗེ་བཙུན་སྒྲོལ་མ་དང་རྟོགས་པ་མཉམ་པར་འགྱུར་རོ་ཞེས་ལུང་བསྟན་པ་ལྟར་གནས་དེར་ཕེབས་ཏེ། ཤིང་འཕེལ་རང་བྱོན་འཕགས་པའི་དྲུང་དུ་མཆོག་གི་དངོས་གྲུབ་མ་ཐོབ་བར་གདན་མི་སྤོ་བར་དམ་བཅས་ནས་གདན་གཅིག་དང་སྨྱུང་གནས་སྤེལ་ཏེ། འཇིག་རྟེན་མགོན་པོའི་བསྐྱེད་རྫོགས་དང་གཟུངས་རིང་ཐུང་བཟླས་པས་ལོ་གཅིག་ནས་སྨྱུན་ལས་གྲོལ་བ་དང༌། ཏིང་ངེ་འཛིན་གྱི་སྒོ་དུ་མ་འཁྲུངས་པ་དང༌། སྐུ་ལུས་སོར་ཆུད་པ་དང༌། བདུད་དང་ཕྱོགས་སྐྱོང་སོགས་བྱམས་དང་སྙིང་རྗེས་མངའ་འོག་ཏུ་ཆུད་པ་དང༌། ཀླུ་ཆེན་བརྒྱད་ཀྱིས་ཆོས་འདིའི་སྲུང་མར་ཁས་བླངས་པ་དང༌། དེར་རྗེ་བཙུན་སྒྲོལ་མ། དོན་ཡོད་ཞགས་པ། འཕགས་པ་བཅུ་གཅིག་ཞལ་རྣམས་ཀྱིས་ཞལ་དངོས་སུ་གཟིགས་པ་དང༌། དེ་བཞིན་ས་དང་པོ་དང་བརྒྱད་པ་དང༌། བཅུ་པ་སོགས་མངོན་དུ་གྱུར་ནས། འཕགས་པ་དང་གཉིས་སུ་མེད་པའི་གོ་འཕང་བརྙེས་ཏེ་སྐུ་ལུས་ཀྱང་གསེར་གྱི་ཁ་དོག་ལྟ་བུར་གྱུར་ཏེ། ཕྱི་ལྟར་ན་དགེ་སློང་མ་དཔལ་མོ། ནང་ལྟར་ན་རྡོ་རྗེ་ཕག་མོ་དང་གཉིས་སུ་མེད་པར་གྱུར་པའོ།།
༈ རྩ་བཞི་སྤོང་བ་ཚུལ་ཁྲིམས་ཡན་ལག་ཡིན། །ཆང་སྤོང་བག་ཡོད་ཡན་ལག་མལ་ཆེ་མཐོ། །གར་ཕྲེང་ལ་སོགས་ཕྱི་དྲོའི་ཁ་ཟས་གསུམ། །བརྟུལ་ཞུགས་ཡན་ལག་བསྙེན་གནས་སྡོམ་པ་ཡིན།
༈ དངོས་གཞི་སྨྱུང་གནས་ཀྱི་དམིགས་རིམ་བརྗོད་པ་ལ། སྐྱབས་སེམས་མཐར་སྐྱབས་ཡུལ་ཐམས་ཅད་འོད་དུ་ཞུ་ནས་རང་ལ་ཐིམ། རང་ཉིད་ཀྱང་སྐད་ཅིག་དྲན་རྫོགས་ཀྱིས་ཁ་སར་པ་ཎིའམ་འགྲོ་འདུལ་བཅུ་གཅིག་པ་གང་རུང་གི་སྐུར་བསྒོམ། ཐུགས་ཀའི་ས་བོན་ཧྲཱི༔ཡིག་དཀར་པོ་ལས་འོད་ཟེར་སྣ་ལྔ་འཕྲོས་ནས་ཚོགས་ཞིང་གི་ལྷ་ཚོགས་རྣམས་མདུན་གྱི་ནམ་མཁར་སྤྱན་དྲངས། ཡན་ལག་བདུན་པ་དང༌། ཚད་མེད་བཞི་བསྒོམ་པའི་མཐར་ཚོགས་ཞིང་རྣམས་འོད་དུ་ཞུ་ནས་རང་ལ་ཐིམ།
༈ བདག་ལྷར་བསྐྱེད་པ་ནི། སྭཱ་བྷཱ་ཝས་མ་དག་པའི་སྣོད་བཅུད་ཐམས་ཅད་སྟོང་པར་སྦྱངས་ཤིང༌། སྟོང་པའི་ངང་ལས་པདྨ་དང་ཟླ་བའི་གདན་གྱི་སྟེང་དུ་རང་སེམས་ངོ་བོ་ཧྲཱི༔ཡིག་དཀར་པོ་ལས་འོད་སྣ་ལྔ་འཕྲོས་ཏེ་མ་གྱུར་སེམས་ཅན་ཀུན་ལ་ཕོག་པས་ལས་ཉོན་སྡིག་སྒྲིབ་མ་ལུས་པ་དམིགས་མེད་སུ་སྦྱངས་ཏེ་ཐར་པའི་ས་བོན་རྒྱུ་ལ་བཞག་པར་མོས་པས་སེམས་ཅན་གྱི་དོན་བྱས། སླར་འོད་ཟེར་ཚུར་འདུས་ཏེ་ཧྲཱི༔་ཡིག་ལ་ཐིམ་པས། དེ་ཉིད་ཡོངས་སུ་གྱུར་པ་ལས་གསེར་གྱི་པདྨ་ཧྲཱི༔ས་མཚན་པ་དེ་ལས་འོད་ཟེར་སྣ་ལྔ་ལྕགས་ཀྱུ་དང་ཞགས་པའི་རྣམ་པར་འཕྲོས་ཏེ་ཕྱོགས་བཅུ་རྒྱལ་བ་སྲས་དང་བཅས་པ་རྣམས་ལ་མཆོད་པ་ཚང་ལ་ལུས་པ་མེད་པ་ཕུལ་ནས། སངས་རྒྱས་བྱང་སེམས་རྣམས་སྤྱན་དྲངས་དེ་ལ་ཐིམ་པས། སྐད་ཅིག་ཉིད་ལ་ཧྲཱི༔ཡིག་པདྨ་ཡོངས་སུ་གྱུར་པ་ལས། བདག་ཉིད་འཕགས་པ་སྤྱན་རས་གཟིགས་སུ་བསྐྱེད་ཚུལ་ནི། སྐུ་མདོག་དཀར་ཞིང་བཅུ་དྲུག་ལང་ཚོ་ཅན། །བཅུ་གཅིག་ཞལ་ལས་རྩ་ཞལ་དཀར་པོ་ཡིན། །གཡས་ཞལ་ལྗང་ལ་གཡོན་ཞལ་དམར་བ་ཡིན། །དེའི་སྟེང་དབུས་ལྗང་གཡས་དམར་གཡོན་དཀར་ཡིན། །དེའི་སྟེང་དབུས་དམར་གཡས་དཀར་གཡོན་ལྗང་ཡིན། །དེ་དག་རྣམས་ནི་ཞི་བའི་ཉམས་ཅན་བསྒོམ། །དེ་སྟེང་ཁྲོ་ཞལ་ནག་ལ་སྤྱན་གསུམ་བགྲད། །མཆེ་བ་གཙིགས་ཤིང་ཁྲོ་གཉེར་དྲག་པོའི་ཉམས། །དེ་ཡན་ཀུན་ལ་རྒྱན་བཅས་ཉིད་དུ་གསལ། །དེ་སྟེང་ཞི་ཞལ་དམར་ལ་གཙུག་ཏོར་ཅན། །རྒྱན་སྤངས་མགུལ་ཡན་རྣམ་པར་གསལ་བ་དང༌། །ཞི་བའི་ཉམས་ཅན་ཉིད་དུ་གསལ་བར་བསྒོམ། །རྩ་ཕྱག་བརྒྱད་ལས་དང་པོ་གཉིས་ཀྱི་ནི། །ཐུགས་དཀར་ཐལ་མོ་སྦྱང་ཞིང་གཡས་གཉིས་པས། །འོ་མའི་ཤེལ་ཕྲེང་གསུམ་པས་མཆོག་སྦྱིན་མཛད། །བཞི་པས་གསེར་ལས་གྲུབ་པའི་འཁོར་ལོ་འཛིན། །གཡོན་གྱི་གཉིས་པས་མེ་ཏོག་པདྨ་དང༌། །གསུམ་པ་སྤྱི་བླུགས་འཛིན་ཞིང་བཞི་པ་ཡིས། །མདའ་གཞུ་འཛིན་ཏེ་ལྷག་ཕྱག་དགུ་བརྒྱ་དང༌། །དགུ་ཅུ་རྩ་གཉིས་ཐམས་ཅད་མཆོག་སྦྱིན་མཛད། །དེ་ལྟར་ཕྱག་སྟོང་མཐིལ་དུ་སྤྱན་རེ་ལྡན། །ཞི་བའི་རྒྱན་ཆས་བཅུ་གསུམ་མཛེས་པར་གསོལ། །ནུ་མ་གཡོན་སྟེང་རི་དྭགས་ལྤགས་པས་བཀབ། །སྐུ་ལས་འོད་དཀར་མཛེས་པའི་རྣམ་པར་འཕྲོ། །དེ་ལྟར་གཞུང་བཞིན་མ་འདྲེས་གསལ་བར་བསྒོམ། རང་གི་ཐུགས་ཀར་ཟླ་བའི་སྟེང་དུ་ས་བོན་ཧྲཱི༔ཡིག་དཀར་པོ་ལས་འོད་སྣ་ལྔ་འཕྲོས་ཏེ་རི་བོ་པོ་ཏ་ལ་ནས་ཡེ་ཤེས་པ་ཐུགས་རྗེ་ཆེན་པོ་འཕགས་པ་སྤྱན་རས་གཟིགས་འཁོར་དང་བཅས་པ་མདུན་གྱི་ནམ་མཁར་སྤྱན་དྲངས། སླར་རང་གི་ཐུགས་གའི་ཧྲཱི༔ལས་མཆོད་པའི་ལྷ་མོ་ཕྱག་ན་མཆོད་རྫས་འཛིན་པ་དཔག་ཏུ་མེད་པ་སྤྲུལ་ནས་མཆོད་པ་ཕུལ། ཆེ་བའི་ཡོན་ཏན་གྱི་སྒོ་ནས་བསྟོད་པ་བརྗོད་པའི་མཐར་མཆོད་ལྷ་རྣམས་རང་ལ་ཐིམ། ཛ༔ཧཱུྃ་བཾ་ཧོཿའི་སྐབས་ཡེ་ཤེས་པ་རང་ལ་ཐིམ་ཏེ་གཉིས་སུ་མེད་པ་གྱུར། རང་གནས་གསུམ་གྱི་དཔྲལ་བར་སངས་རྒྱས་ཐམས་ཅད་ཀྱི་སྐུ་ཡི་ངོ་བོ་ཨོཾ་ཡིག་དཀར་པོ་དང༌། མགྲིན་པར་གསུང་གི་ངོ་བོ་ཨཱཿཡིག་དམར་པོ་དང༌། ཐུགས་ཀར་ཐུགས་ཀྱི་ངོ་བོ་ཧཱུྃ་ཡིག་མཐིང་གས་མཚན་པར་གྱུར། སླར་ཡང་ཐུགས་ཀའི་ཧྲཱི༔ལས་འོད་ཟེར་འཕྲོས་པས་དབང་ལྷ་རྒྱལ་བ་རིགས་ལྔ་སྤྲུལ་སྐུའི་རྣམ་པར་སྤྱན་དྲངས། དེ་རྣམས་ཀྱི་ཐུགས་ལས་ཡུམ་ལྔ་ཡེ་ཤེས་ཀྱི་བདུད་རྩི་གང་བའི་བུམ་པ་འཛིན་པ་སྤྲུལ་ནས། དབང་བསྐུར། རང་སྐུ་ཡི་ནང་ཐམས་ཅད་ཡེ་ཤེས་ཀྱི་བདུད་རྩིས་དཀར་ལྟེམ་གྱིས་གང་ཏེ་ཆུ་ཡི་ལྷག་མ་གྱེན་དུ་ལུད་པས་སྤྱི་གཙུག་ཏུ་ངོ་བོ་རང་གི་རྩ་བའི་བླ་མར་རྣམ་པ་འོད་དཔག་མེད་དུ་གསལ་བ་དང༌། དཔྲལ་བར་མི་བསྐྱོད་པ་སྐུ་མདོག་སྔོན་པོ། རྣ་བ་གཡས་སུ་རིན་ཆེན་འབྱུང་ལྡན་སྐུ་མདོག་སེར་པོ། རྣ་བ་གཡོན་དུ་དོན་ཡོད་འགྲུབ་པ་སྐུ་མདོག་ལྗང་གུ། ལྟག་པར་རྣམ་པར་སྣང་མཛད་སྐུ་མདོག་དཀར་པོ་སྟེ་རིགས་བདག་རྣམས་ཀྱིས་དབུར་བརྒྱན་པར་བསྒོམ། ཡུམ་ལྔ་ཡབ་ལྔ་ལ་ཐིམ། དེ་རིགས་བདག་འོད་དཔག་མེད་ལ་ཐིམ། བསྙེན་དམིགས་ནི། རང་གིས་ཐུགས་ཀར་པད་ཟླའི་སྟེང་དུ་ཡེ་ཤེས་སེམས་དཔའ་བཅུ་གཅིག་ཞལ་གྱི་ཞལ་ཕྱག་པོ་བསྟོད་ལྟར་ལ་ཚོན་གང་བ་བསྒོམ། ༼ཡེ་ཤེས་སེམས་དཔའ་ནི་ཁ་སར་པ་ཎི་ཡིན་མཆན།༽ དེའི་ཐུགས་ཀར་ཏིང་འཛིན་སེམས་དཔའ་ཧྲཱིཿཡིག་དཀར་པོ་སྟན་ལ་ཁབ་བཙུགས་པ་ལྟར་གསལ་བ་དེ་ལས་འོད་ཟེར་དཀར་པོ་འཕྲོས་ཏེ་འགྲོ་བའི་ལས་ཉོན་གྱི་སྒྲིབ་པ་སྦྱངས་པས་ཐམས་ཅད་ཐུགས་རྗེ་ཆེན་པོའི་སྐུར་གྱུར། འོད་ཟེར་ཚུར་འདུས་ཏེ་ཧྲཱི༔ཡིག་ལ་ཐིམ་པར་བསམ་ཞིང༌། གཟུངས་རིང་ཐུང་དག་བཟླས་པ་བྱ་བ་བཅས་བདག་བསྐྱེད་དོ།།
དེ་ནས་མདུན་བསྐྱེད་ནི། སྭ་བྷ་ཝས་མདུན་གྱི་དམིགས་རྟེན་དཀྱིལ་འཁོར་མཚོན་པའི་ཆོས་ཐམས་ཅད་སྟོང་ཉིད་དུ་བཞག རང་གི་ཐུགས་ཀར་ཏིང་འཛིན་སེམས་དཔའི་ཧྲཱི༔ལས། བྷྲུྃ་ཡིག་ལྗང་གུ་འཕྲོས་ནས་མདུན་དུ་ཞུ་བ་ལས། རིན་པོ་ཆེ་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་མཚན་ཉིད་ཡོངས་སུ་རྫོགས་པའི་དབུས་སུུ་རིན་ཆེན་ལས་གྲུབ་ཁྲིར་ཟླ་བའི་དཀྱིལ་འཁོར་ཉ་གང་བ་དེའི་སྟེང་དུ་པཾ་ཡིག་ལྗང་གུ་ཡོངས་སུ་གྱུར་པ་ལས་སྣ་ཚོགས་པདྨ་འདབ་མ་བརྒྱད་དང་ལྡན་པའི་ལྟེ་བར་ཧྲཱིཿཡིག་དཀར་པོ་ལས་འོད་ཟེར་སྣ་ལྔ་འཕྲོས་ཏེ་སེམས་ཅན་གྱི་དོན་བྱས་ཚུར་འདུས། ཧྲཱི༔ཡིག་ཡོངས་སུ་གྱུར་པ་ལས་གསེར་གྱི་པདྨ་ཧྲཱི༔ཡིག་གིས་མཚན་པར་གྱུར། དེ་ལས་འོད་ཟེར་སྣ་ལྔ་འཕྲོས་པས་སངས་རྒྱས་སྲས་བཅས་ཀུན་ལ་མཆོད་དེ་འོད་ཚུར་འདུས་པའི་ཧྲཱི༔ཡིག་པདྨ་ལ་ཐིམ་པས། དེ་ཡོངས་སུ་གྱུར་པ་ལས་རང་དང་འདྲ་བའི་ཐུགས་རྗེ་ཆེན་པོ་བཅུ་གཅིག་ཞལ་དུ་གྱུར། ཤར་དུ་པད་ཟླའི་སྟེང་དུ་ཧཱུྃ་ཡིག་མཐིང་ཀ་ལས་མི་བསྐྱོད་པ་སྐུ་མདོག་སྔོན་པོ་གཡས་ས་གནོན་དང་གཡོན་མཉམ་གཞག ལྷོར་ཏྲཾ་ཡིག་སེར་པོ་ལས་རིན་ཆེན་འབྱུང་ལྡན་སྐུ་མདོག་སེར་པོ་གཡས་མཆོག་སྦྱིན་དང་མཉམ་གཞག ནུབ་དུ་ཨོཾ་ཡིག་དཀར་པོ་ལས་རྣམ་པར་སྣང་མཛད་སྐུ་མདོག་དཀར་པོ་ཕྱག་གཉིས་བྱང་ཆུབ་མཆོག་གི་ཕྱག་རྒྱ། བྱང་དུ་ཨཱཿཡིག་ལྗང་གུ་ལས་དོན་ཡོན་འགྲུབ་པ་སྐུ་མདོག་ལྗང་གུ་གཡས་སྐྱབས་སྦྱིན་དང་གཡོན་མཉམ་གཞག ཐམས་ཅད་སྤྲུལ་སྐུའི་རྣམ་པར་གསལ་བའི་གནས་གསུམ་དུ་འབྲུ་གསུམ་ལས་འོད་ཟེར་འཕྲོས་ཏེ་རང་དང་འདྲ་བའི་ཡེ་ཤེས་པ་སྤྱན་དྲངས་ཏེ་དམ་ཚིག་པ་ལ་ཐིམ། སླར་ཡང་ཧྲཱི༔ལས་འོད་འཕྲོས་བདག་བསྐྱེད་བཞིན་དབང་ལྷས་དབང་བསྐུར། རིགས་སོ་སོར་དབུ་བརྒྱན། མདུན་བསྐྱེད་གཙོ་བོའི་ཐུགས་ཀའི་དབུས་སུ་པདྨ་དང་ཟླ་བའི་སྟེང་དུ་ཡེ་ཤེས་སེམས་དཔའ་ཐུགས་རྗེ་ཆེན་པོ་མཚོན་གང་བ་ཞིག་བསྒོམ་པར་བྱ། དེའི་ཐུགས་ཀར་པད་ཟླ་སྟེང་དུ་ཏིང་འཛིན་སེམས་དཔའ་ཧྲཱིཿཡིག་དཀར་པོ་གསལ་བརབསྒོམ། བདག་དང་མདུན་བསྐྱེད་ཀྱི་གཙོ་བོའི་ཕྱག་སོར་ལས་ཡེ་ཤེས་ཀྱི་བདུད་རྩིའི་རྒྱུན་བབ་པས། བུམ་པ་གང་ཡི་དྭགས་ཀྱི་འགྲོ་བ་ཐམས་ཅད་ཚིམ་པར་བསམ་ནས་གཟུངས་རིང་བརྒྱ་རྩ་བརྒྱད་བཟླ། མཐར་དབྱངས་གསལ་ཡིག་བརྒྱ་རྟེན་སྙིང་ལན་གསུམ། བདག་གི་ཐུགས་ཀའི་ཡེ་ཤེས་པ་མཚོན་གང་བ་འདི་ཕྱིར་ཐོན་མདུན་བསྐྱེད་ཀྱི་གཙོ་བོའི་ཐུགས་ཀའི་ཡེ་ཤེས་སེམས་དཔའ་ལ་ཐིམ་པར་བསམ། སླར་རང་གི་ཐུགས་ཀའི་ཟླ་བའི་སྟེང་དུ་ཧྲཱི༔ཡིས་མཚན་པ་བསྒོམས། རང་གི་ཐུགས་ཀའི་ཡེ་ཤེས་སེམས་དཔའ་ཕྱིར་ཐོན་ཏེ་མདུན་བསྐྱེད་ཀྱི་ཡེ་ཤེས་སེམས་དཔའ་ལ་བསྟིམ་དགོས་པའི་རྒྱུ་མཚན་ནི་ལས་དང་པོ་པའི་བློ་ངོར་བདག་མདུན་གཉིས་ཀའི་ཐུགས་ཀར་ཡེ་ཤེས་སེམས་དཔའ་བསྒོམ་ནས་མདུན་བསྐྱེད་ལ་གུས་པ་ཞུ་མི་བདེ་བའི་རྟོག་པ་ངན་པ་འཇོམས་བྱེད་དུ་ཡིན་སྙམ། ཕྱག་འཚལ་བ་སོགས་ཡན་ལག་བདུན་པ་བྱ། རང་གིས་སྤྱི་བོར་པད་ཟླའི་སྟེང་དུ་དགེ་སློང་མ་དཔལ་མོ་རབ་བྱུང་ཆ་བྱད་ཅན་གྱིས་ཕྱག་གཉིས་ཐུགས་ཀར་ཐལ་མོ་སྦྱར་བ་ཅན་མངོན་སུམ་དུ་བཞུགས་པར་མོས་ཏེ། ང་རང་གི་བསྟོད་པའི་ཚིག་རྣམས་ངོ་ཆེན་གྱིས་སྤྱན་རས་གཟིགས་ལ་གསོལ་བར་བསམ་ནས། ཨོཾ་འཇིག་རྟེན་སོགས་བསྟོད་པ་བྱ། མཐར་དགེ་སློང་མ་དཔལ་མོ་ཐུགས་རྗེ་ཆེན་པོ་འཕགས་པ་སྤྱན་རས་གཟིགས་ཀྱི་སྐུར་གྱུར་ནས་རང་ལ་ཐིམ་པས་བདག་ཀྱང་སྔར་ལྟར་འཕགས་པ་སྤྱན་རས་གཟིགས་ཀྱི་སྐུར་གསལ། །འདས་མ་འདས་ཀྱི་གཏོར་མ་ཕུལ། ཀླུ་ཡི་གཏོར་མ་འབུལ་སྐབས་མཆོད་པ་ནི་གཏོར་མའི་རྣམ་པ་ལ་ཤར་བ་ལས་ཐུགས་ཀ་ནས་མི་སྤྲུལ། རང་གི་ཐུགས་ཀའི་ཧྲཱི༔ལས་མཆོད་པའི་ལྷ་མོ་ཕྱག་ན་བདུད་རྩིས་གང་བའི་བུམ་པ་འཛིན་པ་དཔག་མེད་སྤྲུལ་ནས་མདུན་བསྐྱེད་ལ་ལྷ་ཁྲུས་གསོལ། མཆོད་ལྷ་རང་ལ་ཐིམ། ཡང་མཆོད་པ་བྱིན་གྱིས་བརླབ། རང་གི་ཐུགས་ཀ་ནས་མཆོད་པའི་ལྷ་མོ་སྤྲུལ་ཏེ་མཆོད་བསྟོད་བྱ། མཐར་མཆོད་ལྷ་རང་ལ་ཐིམ། མདུན་བསྐྱེད་ཀྱི་ཐུགས་ཀ་ནས་ཡི་གེ་དྲུག་པ་མཚན་ཅན་འཕགས་པ་ཐུགས་རྗེ་ཆེན་པོ་སྤྱན་རས་གཟིགས་ཕྱག་བཞི་པ་གཡས་ཀྱི་དང་པོས་བདུད་རྩིས་གང་བའི་བུམ་པ་འཛིན་པ་སྤྲུལ་ནས་ཁྲུས་བྱས་པས་བདག་སོགས་སེམས་ཅན་ཐམས་ཅད་ཀྱི་སྤྱི་བོར་བབ་པས་སྒྲིབ་གསུམ་དག བྱིན་རླབས་ཞུགས་ཏེ་འཕགས་པ་ཡི་གེ་དྲུག་པ་རང་གི་སྤྱི་བོར་ཐིམ་པར་བསམ། མ་ཎི་བཀའ་འབུམ་ལས། ཡེ་གེ་དྲུག་པ་གཙོ་འཁོར་གསུམ་ཞེས་པ་གཙོ་བོ་ནི་ཡབ་འགྲོ་འདུལ་ཕྱག་བཞི་པ། གཡས་སུ་སྲས་ནོར་བུ་འཛིན་པ་སྐུ་མདོག་དཀར་ལ་ཕྱག་གཡས་རིན་པོ་ཆེ་དང་གཡོན་ཕྲེང་བ་འཛིན་པ། གཡོན་དུ་ཡུམ་རིགས་སྔགས་འཛིན་མ་སྐུ་མདོག་དཀར་མོ་གཡས་ཤེལ་ཕྲེང་དང་གཡོན་པདྨ་འཛིན་པ་གཉིས་གཙོ་བོའི་ཞལ་ལ་ལྟ་ཞིང་པུས་མོ་ཕྱོགས་གཅིག་པ་ས་ལ་བཙུགས་ཤིང་བཞུགས་པ་ཅན། དེ་ནས་ནོངས་བཤགས། ཡིག་བརྒྱ། རྟེན་བཞུགས་སྐབས་མདུན་བསྐྱེད་རྟེན་ལ་བསྟིམ། བདག་བསྐྱེད་ཡང་ཐུགས་ཀའི་ཧྲཱི༔ལ་ཐིམ། དེ་ཡང་སྟོང་ཉིད་དུ་བཞག སླར་ཁ་སར་པ་ཎི་ཞལ་གཅིག་ཕྱག་གཉིས་གཡས་མཆོག་སྦྱིན། གཡོན་པདྨ་དཀར་པོ་འཛིན་པ། བཞེངས་པའི་སྐུར་ལྡང༌། དགེ་བ་བསྔོ་བ་སོགས་བྱའོ།།
༈ དག་དྲན་ནི། ཞལ་བཅུ་གཅིག་ནི། ས་བཅུ་གཅིག་གི་སྤང་རྟོགས་ཀྱི་ཡོན་ཏན་མཐར་ཕྱིན་པ་མཚོན། དེ་ལས་དཀར་པོ་གསུམ་ནི། སངས་རྒྱས་ཐམས་ཅད་ཀྱི་སྐུ་ཡི་ངོ་བོ་གཅིག་ཏུ་བསྡུས་པའི་རང་གཟུགས་ཡིན་པ་མཚོན། དེ་ལས་སྐུ་ཡི་ངོ་བོ། སྐུ་ཡི་བྱིན་རླབས། སྐུ་ཡི་ཕྲིན་ལས་ཀྱིས་སེམས་ཅན་ཀྱི་དོན་མཛད་པའི་མཚོན་བྱེད། དམར་པོ་གསུམ་ནི། དེ་བཞིན་སངས་རྒྱས་ཐམས་ཅད་ཀྱི་གསུང་གི་ངོ་བོ་གཅིག་ཏུ་བསྡུས་པའི་རང་གཟུགས། རྣམ་པ་གོང་བཞིན། ལྗང་གུ་གསུམ་ནི། སངས་རྒྱས་ཐམས་ཅད་ཀྱི་ཐུགས་ཀྱི་ངོ་བོ་གཅིག་ཏུ་བསྡུས་པའི་རང་གཟུགས་རྣམ་པ་གོང་བཞིན། སྟེང་གི་ཁྲོ་ཞལ་ནི་གདུལ་དཀའི་སེམས་ཅན་འདུལ་ཕྱིར་རོ། །འོད་དཔག་རིགས་བདག ཕྱག་དང་པོ་གཉིས་ཐལ་མོ་སྦྱར་བ་ནི་བྱང་ཆུབ་མཆོག་ཏུ་སེམས་བསྐྱེད་པའི་མཚོན་བྱེད། གཡས་གཉིས་པས་ཕྲེང་བ་འཛིན་པ་ནི་འགྲོ་བ་རི་དྲུག་འདྲེན་པར་བྱེད་པའི་མཚོན་བྱེད། མཆོག་སྦྱིན་ནི་མཆོག་གི་དངོས་གྲུབ། འཁོར་ལོ་ནི་ཐུན་མོང་གི་དངོས་གྲུབ་སྦྱིན་པའི་དོན། གཡོན་གཉིས་པའི་པདྨ་ནི་སྒྲིབ་པའི་དྲི་མ་ཐམས་ཅད་ཡོངས་སུ་དག་པའི་མཚོན་པ་དང༌། སྤྱི་བླུག་ནི་ཡི་དྭགས་བཀྲེས་སྐོམ་གྱི་གདུང་བ་ཞི་བའི་ཕྱིར་དང༌། མདའ་གཞུ་ནི་རྟོགས་པའི་ཡོན་ཏན་ཐམས་ཅད་མངོན་དུ་གྱུར་པ་མཚོན་བྱེད་དང༌། ཕྱག་སྟོང་སྤྱན་སྟོང་ནི་སངས་རྒྱས་སྟོང་གི་ཕྲིན་ལས་གཅིག་ཏུ་བསྡུས་པ་མཚོན་པར་བྱེད་དོ།།
དམ་ཚིག་སེམས་དཔའ་ཞེས་པའི་སྒྲ་དོན་ནི། རང་ལུས་ལྷ་སྐུ་ལ་བསྒོམས་པ་དེ་ལས་གཞན་དུ་མི་འདའ་བའི་དམ་ཚིག་དེ་ལས་མི་འགྱུར་བའི་དམིགས་པ་མ་གསལ་བར། བདག་འཛིན་སོགས་ལ་མི་འཇིགས་པས་སེམས་དཔའོ།།
ཡེ་ཤེས་སེམས་དཔའ་ཞེས་པའི་དོན་ནི། སེམས་ཀྱི་ངོ་བོ་ཡེ་ནས་ཡེ་ཤེས་ཀྱི་ཚུལ་དུ་བཞུགས་པ། དེ་ཉིད་གདུལ་བྱའི་དོན་དུ་ཡེ་ཤེས་ཀྱི་ལྷ་སྐུར་བཞེངས་པ་ལ་ཡོད་མེད་དང་ཡིན་མིན་གཉིས་འཛིན་གྱི་རྟོག་པ་སོགས་ལ་མི་འཇིགས་པས་ན་སེམས་དཔའོ།།
ཏིང་འཛིན་སེམས་དཔའ་ཞེས་པའི་དོན་ནི། ཡི་དམ་ལྷ་ཡི་ཐུགས་སྲོག་ལ་སེམས་རྩེ་གཅིག་ཏུ་གནས་པས་ན་ཏིང་འཛིན། དེ་ལ་བྱིང་རྒོད་སོགས་ཀྱི་མི་འཇིགས་པས་ན་སེམས་དཔའོ།། དང་པོའི་སྦྱང་བྱ་ཕུང་ཁམས་སྐྱེ་མཆེད། སྦྱོང་བྱེད་དམ་ཚིག་སེམས་དཔའ། སྦྱང་འབྲས་སྣང་སྟོང་ཟུང་འཇུག་གི་ལྷ་སྐུ། གཉིས་པའི་སྦྱང་བྱ་མ་རིག་པ། སྦྱོང་བྱེད་ཡེ་ཤེས་སེམས་དཔའ། སྦྱང་འབྲས་དག་པ་གཉིས་ལྡན་གྱི་ཆོས་སྐུ། གསུམ་པའི་སྦྱང་བྱ་ཉོན་མོངས་དང་རྣམ་རྟོག སྦྱོང་བྱེད་ཏིང་འཛིན་སེམས་དཔའ། སྦྱང་འབྲས་རྟོག་ཚོགས་ཡེ་ཤེས་ཆེན་པོའོ།།
༈ སྔགས་དོན་ནི། ཨ་ཀ་རོ་མ་སྐྱེས་པའི་ཕྱིར་ན་མ་བྱས་པ་སྟོང་པའི་སྒོ། མུ་ཁཾ་ཆོས་ཐམས་ཅད་ཀྱི་སྒོ་ལྟ་བུ། སརྦ་དྷརྨཱ་ཎཾ་ཆོས་ཐམས་ཅད། ཨདྱ་གཉིས་སུ་མེད་པ། ཨདྱ་ནུ་པེ་སྐྱེ་བ་མེད་པ། ན་ཏྭཱ་ཏ་དེ་ཁོ་ན། ཨོཾ་ཨཱཿཧཱུྃ་སྐུ་གསུང་ཐུགས་ཀྱི་ངོ་བོར་བྱིན་གྱིས་རློབས་ཤིག ཕཊ་སྲེག་ཅིང་གཏོར་བ་འདིར་རྣམ་རྟོག་གཅོད། སྭཱ་ཧཱ་བྱིན་རླབས་ཀྱི་གཞི་ཚུགས་ཤིག ཆོས་ཐམས་ཅད་སྟོང་པ་ཉིད་ཀྱི་སྒོ་གཟུགས་འཛིན་གཉིས་སུ་མེད་པ་སྐྱེ་བ་མེད་པ། དེ་ཁོ་ན་སྐུ་གསུང་ཐུགས་ཀྱི་ངོ་བོ་རྣམ་རྟོག་ཐམས་ཅད་སྲེག་ཅིང་ལས་ཀྱི་གཞི་ཚུགས། གསལ་སྟོག་ཟུང་དུ་འཇུག་པའི་ཆོས་ཐམས་ཅད་སྐྱེ་བ་མེད་པ་དེ་ཁོ་ནི་ཉིད། སྐུ་གསུང་ཐུགས་ཀྱིས་བྱིན་གྱིས་རློབས་ཤིག མཚན་འཛིན་ཐམས་ཅད་སྲེགས་ཤིག བྱིན་རླབས་ཀྱི་གཞི་ཚུགས་ཤིག ཅེས་དད་ལྡན་མི་སྣ་འགས་བསྐུལ་པའི་ངོར་བློ་གསར་རྣམས་ལ་ཕན་པར་དམིགས་ཏེ་བན་ཆེན་བསྟན་དགའ་སྤྲུལ་མིང་པས་མཁན་ཆེན་བཀྲ་ཤིས་འོད་ཟེར་གྱི་སྨྱུང་གནས་ཆོ་གའི་གཞུང་ལྟར་བྲིས་པའོ།།
ཤིན་ཏུ་རྨོངས་པ་བ་ལངས་ལྟ་བུར་གྱུར་པའི་རིགས་ལ་མཁོ་བའི་སྨྱུང་གནས་ཆ་གཅིག་འདུག་ལུགས་བླ་མའི་ཕྱག་རྒྱུན་ཞལ་ཤེས་མདོར་བསྡུས་བཀོད་པ་བཞུགས་སོ།།
བརྗེད་པར་དོགས་ཏེ་བློ་ལ་གྲོས་བཏབ་ནས། །
ལག་ལེན་མ་ནོར་རབ་ཏུ་གསལ་བར་བཀོད། །
མི་ཤེས་རྨོངས་པའི་དྲྭ་བ་གཅོད་པའི་ཕྱིར། །
བླ་མའི་གདམས་ངག་ཤེས་རབ་རལ་གྲི་ཡོད། །
ལག་ཏུ་ལོངས་དང་དུག་ལྔ་དབྱིངས་སུ་གཅོད། །
ཡེ་ཤེས་སྐུ་ལྔ་རང་ཆས་བཞུགས་པ་ལ། །
མ་མཐོང་མཐོང་བའི་མན་ངག་ཟབ་མོ་ཡོད། །
རང་གར་མ་བཞག་ཉམས་ལེན་མཛད་པར་ཞུ། །
ན་མོ་གུ་རུ། བླ་མ་དང་འཕགས་པ་སྤྱན་རས་གཟིགས་ལ་ཕྱག་འཚལ་ལོ། བདག་དང་སེམས་ཅན་ཐམས་ཅད་བློ་ཆོས་ལ་ཕྱོགས་པར་བྱིན་གྱིས་བརླབ་ཏུ་གསོལ། རང་རེ་རྣམས་ནང་པ་སངས་རྒྱས་ཀྱི་ཆོས་སྒོར་ཞུགས་དོན་ནི། གཞན་ཐ་མལ་པ་ལས་ཁྱད་པར་དུ་འཕགས་པའི་དལ་བརྒྱད་འབྱོར་བཅུ་ལྡན་པའི་མི་ལུས་རིན་པོ་ཆེ་རྙེད། མཚན་ཉིད་དང་ལྡན་པའི་བླ་མ་བཟང་པོ་རྣམས་མཇལ། གདམས་ངག་ཟབ་མོ་ཐོབ། དགེ་བའི་ཕན་ཡོན་དང༌། སྡིག་པའི་ཉེས་དམིགས་ཤེས་བཞིན་བླངས་དོར་ལག་ལེན་མ་བྱས་ན། །དལ་འབྱོར་གྱི་སྙིང་པོ་མི་ལོན་པས། བཅོམ་ལྡན་འདས་ཀྱིས།
ངས་ནི་ཁྱོད་ལ་ཐར་པའི་ལམ་བསྟན་པས། །
ཐར་པ་རང་ལ་རག་ལས་ཤེས་པར་གྱིས། །
ཞེས་གསུངས་པ་ལྟར། སངས་རྒྱས་རང་ལག་ལ་ཡོད་པར་ངེས་ན་ཡང༌། གང་ཟག་རེ་རེ་ཙམ་མ་གཏོགས་ཆོས་ལ་དོན་གཉེར་ཆེར་མེད་པ་དང༌། ཡོད་ཀྱང་དུས་སྙིགས་མ་ལྔ་བདོ་བ་དང་ཚེ་ལ་བར་ཆད་མང་བ། ཆོས་མང་པོ་སྒྲུབ་ལོངས་མེད་པ། བསྒྲུབས་ཀྱང་འགྲུབ་དཀའ་བའི་དུས་འདིར་ཤིན་ཏུ་འགྲུབ་སླ་བའི་ལྷ་ཞིག་བསྒྲུབ་དགོས། དེ་ཡང་ཚེ་རབས་ཀྱི་ལས་ལྷ་དང༌། བོད་ཀྱི་ལྷ་སྐལ་འཕགས་པ་སྤྱན་རས་གཟིགས་ཁོ་ན་ཡིན་པས། དེ་ཡི་སྐུ་གསུང་ཐུགས་ལ་གསོལ་བ་འདེབས་པ་སོགས་ལ་བརྩོན་ཞིང་འབད་ན། ལྷ་ཐམས་ཅད་དེ་ལ་མ་འདུས་པ་མེད། ཐུགས་རྗེ་དང་བྱིན་རླབས་དངོས་གྲུབ་ཐམས་ཅད་འབད་མེད་དུ་སྩོལ་བའི་ལྷ་ཡིན། ཚེ་འདིར་འགྲུབ་ཐག་ཉེ་བའི་ལྷ་ཡིན། འདི་འགྲུབ་ན་ལྷ་ཐམས་ཅད་གྲུབ་པ་ཡིན། དེ་སྒྲུབ་པའི་ཐབས་རྒྱུད་སྡེ་བཞི་ཡོད་པ་ལས། སྐབས་སུ་བབས་པ་བྱ་བའི་རྒྱུད་དང་རྗེས་སུ་མཐུན་པའི་སྨྱུང་ཆོག་དང་འབྲེལ་བའི་བསྙེན་གནས་གྲོ་བཞེས་གདན་གཅིག་དང༌། དངོས་གཞི་ངག་བཅད་ལ་སྨྱུང་གནས་དཀར་པོ་ཆ་གཅིག་ཞེས་གྲགས་པ་བཞིན་ཉམས་སུ་ལེན་པར་འདོད་ན། དང་པོ་སྡོམ་པ་བསྲུང་བའི་ཕན་ཡོན། མ་བསྲུངས་པའི་ཉེས་དམིགས་སོགས་གནད་རྣམས་ཞིབ་ཆ་ཞིག་མ་གོ་ན་ཆོས་སྤྱོད་ཀྱི་བྱ་བ་གཞན་ཕྱག་དང་བསྐོར་བ་གནས་ལྟད་མོ། དབང་ཞུ་ཆོས་གྲལ་ཡིན་ན་རྩེ་ཞོར་འཕགས་ཞོར་འགྲོ་འདོད་འདུག་འདོད་ཀྱི་ཞོར་བྱུང་དུ་ཆོས་རྣམ་དག་འགྲུབ་འགྲོ་བ་དཀའ་རྒྱུ་རེད་ཀྱང༌། ལོག་ལྟ་སོགས་སྡིག་པ་ཚབ་ཆེན་ཡང་རེས་འགའ་ཙམ་ཅི་ཤེས་མ་གཏོགས་ཐམས་ཅད་ལ་འགྲོ་དོན་མི་འདུག སྨྱུང་གནས་ཀྱི་ཆོས་འདི་ནི་ཉིན་ཞག་གཅིག་ལ་སྡོམ་པ་སྲུང་རྒྱུ་ཟས་དང་ངག་བཅད་སོགས་དཀའ་སྤྱད་ཁོ་ནའི་ཆོས་གཤའ་མ་ལས་སླ་མོ་ཞིག་ཡོད་པ་མ་རེད། དེ་ལྟར་ན་ཕལ་ཆེར་ཆོས་ཀྱི་གནད་མ་གོ་བ་དཀའ་སྤྱད་སྙིང་རུས་མེད་པ། ཆོས་ལ་ཡིད་མི་ཆེས་པ་རྣམས་ཀྱིས། དཀའ་ལས་འདི་ཙམ་ཨེ་ཡོད་མ་ཤེས་མ་གཏོགས་ཆོས་སྒོ་འདིར་ཞུགས་དོན་མ་མཆིས། འདི་མིན་པའི་ཆོས་གཞན་བྱེད་རྒྱུའི་ཐབས་ཅི་ཆགས་བསམ་པའི་བསམ་པ་སྐད་ཅིག་མ་ཞིག་སྐྱེས་སོང་ན་དམ་པའི་ཆོས་ལ་ལོག་ལྟ་མཚམས་མེད་ཀྱི་ལས་དམྱལ་བར་སྐྱེ་བའི་རྒྱུ་མ་ནོར་བ་རེད་པས། ཆོས་ལ་བརྟེན་ནས་སྡིག་བསགས་ཞེས་ཕན་པ་ལྟ་ཞོག གནོད་པ་ཚབ་པོ་ཆེ་ཡིན་ཕྱིར་དེ་ལས་ཐ་ཆད་པ་འོང་རྒྱུ་མེད་ན་འདི་ལ་ཤིན་ཏུ་གཟབ་དགོས་འདུག དེས་ན་ཆོས་ཀྱི་གནད་དང་སྨྱུང་གནས་འདིའི་ལོ་རྒྱུས་ཕན་ཡོན་ཤེས་མཁན་ཞིག་ཡིན་ན། ཅི་ཙམ་ལྟོག ཅི་ཙམ་དཀའ། ཅི་ཙམ་འཁྱག་ནའང་དགའ་བཞིན་སྤྲོ་བཞིན་དད་བཞིན་དུ་བདག་ད་རེས་མི་ལུས་ཐོབ་པའི་དོན་སྒོ་བོད་ཁ་བ་ཅན་གྱི་ལྷ་སྐལ་སྤྱན་རས་གཟིགས་བཅུ་གཅིག་ཞལ་གྱི་དཀྱིལ་འཁོར་གྱི་སྒོ་ནས་གསོ་སྦྱོང་ཚུལ་ཁྲིམས་རྣམ་པར་དག་པ་བསྲུང་བ་དང་འབྲེལ་བའི་སྨྱུང་བར་གནས་པའི་དཀའ་སྤྱད་ཀྱི་ཆོས་འདི་སྒྲུབ་པ་ལ་རེ་དགའ། རེ་སྐྱིད། བདག་དང་མཁའ་ཁྱབ་སེམས་ཅན་ཐམས་ཅད་འདིས་མཚོན་ཏེ་དུས་གསུམ་གྱི་དགེ་རྩས་ནུབ་ཕྱོགས་བདེ་བ་ཅན་དུ་སྐྱེ་བར་ཤོག་ཅིག་བསམ་པའི་ངང་ནས་འཁོར་བ་ལ་སྐྱོ་ཤས། ཆོས་ལ་ངེས་ཤེས། སེམས་ཅན་ལ་སྙིང་རྗེ་རང་ཤུགས་ཀྱིས་འབྱུང་བར་ཡོད་པ་དེ་ནི་བློ་ཆོས་དང༌། ཆོས་ལམ་དུ་འགྲོ་བ་ཡིན་པས་དེའི་བྱེ་བྲག་ལ་བསམ་ན། དལ་འབྱོར་རྙེད་དཀའ་བསམ་ནས་མི་ལུས་ཆུད་མི་ཟ་བར་བྱེད། འཆི་བ་མི་རྟག་པ་བསམ་ནས་དམ་ཆོས་ལེ་ལོའི་དབང་དུ་མི་བཏང༌། འཁོར་བའི་ཉེས་དམིགས་བསམ་ནས་སྡིག་པ་སྤང༌། ལས་རྒྱུ་འབྲས་བསམ་ནས་བླང་དོར་ལག་ཏུ་ཐེབ་ངེས་བྱ་དགོས། ད་འདི་ལ་མི་ལུས་ཐོབ་པའི་དོན་སྒོ། འཆི་བ་བྱུང་དུས་མི་འཚེར། འཁོར་བ་འདི་ལ་འཇིགས་པའི་སྤྱོད་ཡུལ་ཐར་པ་དང༌། ཐམས་ཅད་མཁྱེན་པའི་གོ་འཕང་ཐོབ་པར་བྱེད་པ་ལ། ཐོག་མར་ཆོས་ཅི་དང་ཅི་ལྟ་བུ་ཞིག་སྒྲུབ་ན། བསྒྲུབ་པར་བྱ་བ་ལས་ཀྱང་ཇི་ལྟར་སྒྲུབ་པའི་ཚུལ་གཙོ་གསུངས་པ་ལྟར། དམ་པ་གསུམ་གྱི་རྩིས་ཟིན་དགོས་པ་ཡིན། དེའང་དང་པོ་དགེ་རྩ་དེ་ཐབས་ཀྱིས་ཟིན་པར་བྱེད་པ་བྱང་ཆུབ་ཏུ་སེམས་བསྐྱེད་པ། བར་དུ་དགེ་རྩ་དེ་རྐྱེན་གྱིས་མི་བཤིགས་པར་བྱེད་པ་དངོས་གཞི་དམིགས་པ་མེད་པ་དང༌། ཐ་མ་དགེ་རྩ་གོང་འཕེལ་དུ་འགྲོ་བར་བྱེད་པ་འཇུག་བསྔོ་བ་དང་གསུམ་ལ་དམ་པ་གསུམ་ཟེར་བ་ཡིན། སྦྱོར་བ་སེམས་བསྐྱེད་དམ་པས་དབུ་བརྩམས་ཏེ། དངོས་གཞི་དམིགས་མེད་རིག་པའི་རྩལ་སྦྱངས་ཤིང༌། རྗེས་སུ་བསྔོ་བ་སྨོན་ལམ་མཚམས་སྦྱར་བའི། དགེ་རྩ་ཆེ་ཕྲ་ཐེག་ཆེན་ལམ་བཟང་འགྱུར་ཞེས་གསུངས་པ་ལྟར་ངེས་པར་བྱ་དགོས་ཏེ། ད་རེས་གསོ་སྦྱོང་ཡན་ལག་བརྒྱད་པ་བསྙེན་གནས་ཀྱི་སྡོམ་པ་ལེན་པ་འདི་ལ། ཐེག་ཆེན་གྱི་སེམས་བསྐྱེད་ངེས་འབྱུང་གི་བློ་བརྟན་པོས་གོ་ཆོད་པ་ཞིག་བྱེད་དགོས། དེ་ལ་ངེས་འབྱུང་གི་བློ་ཐེག་པ་ཆེན་པོའི་ཁྱད་པར་ཅན་ནི་འདི་ལྟར་མཐོ་སྲིད་པའི་ལྷ་གནས་མན་ཆད། དམའ་ངན་སོང་དམྱལ་ཁམས་ཡན་ཆད། འཁོར་བའི་གནས་རིས་འདི་དག་གང་ལ་དཔྱད་ནའང་མེ་ཡི་འོབ། དུག་སྦྲུལ་གྱི་ཚང༌། སྲིན་པོའི་གླིང་ལྟ་བུ་ཞིག་གི་སྡུག་བསྔལ་གྱི་རང་བཞིན་ལས་བདེ་བ་སྐད་ཅིག་ཙམ་མེད་པ་རེད། བདག་དང་ཕ་མ་སེམས་ཅན་ཐམས་ཅད་ལམ་ལོག་མགོ་རྨོངས་སུ་གྱུར་ནས་སྡུག་བསྔལ་མི་འདོད་ཀྱང༌། སྡུག་བསྔལ་གྱི་རྒྱུ་སྡིག་པ་སྤང་མི་ཤེས། བདེ་བ་འདོད་ཀྱང་བདེ་བའི་རྒྱུ་དགེ་བ་སྒྲུབ་མ་ཤེས་ནས་ལོང་བ་ཐང་དཀྱིལ་དུ་འཁྱམས་པ་ལྟ་བུའི་སེམས་ཅན་འདི་རྣམས་སྙིང་རེ་རྗེ། འདི་རྣམས་འཁོར་བ་ལས་ཐར་ནས་གཏན་གྱི་བདེ་བ་སངས་རྒྱས་ཀྱི་གོ་འཕང་རིན་པོ་ཆེ་ཐོབ་ན་ཅི་མ་རུང༌། དེ་ལྟར་ཐོབ་པར་བྱེད་པ་ལ་ངས་བླ་མ་དཀོན་མཆོག་ལ་ར་མདའ་སྦྲན་ནས་དམ་ཆོས་བསྒྲུབ། ད་རེས་སྐབས་སུ་སྤྱན་རས་གཟིགས་བཅུ་གཅིག་ཞལ་གྱི་སྨྱུང་གནས་གསོ་སྦྱོང་ཡན་ལག་བརྒྱད་པའི་སྡོམ་པ་བསྲུངས་ནས་འདི་རྣམས་སངས་རྒྱས་པར་བྱའོ་བསམ་པ་ནི་ཐེག་པ་ཆེན་པོའི་ལམ། སྐྱེས་བུ་ཆེན་པོའི་སེམས་བསྐྱེད་ཚད་མེད་པ་ཡིན་པས་འདི་ལྟར་ཀུན་གྱིས་ཉམས་སུ་ལེན། ཚིག་བློར་བཟུང༌། དོན་ཡིད་ལ་བསྒོམ། བློ་མ་གྱུར་བར་དུ་བློ་སྦྱངས་ནས་སྡོམ་པ་ལེན་དགོས་པ་ཡིན། འཇིགས་སྐྱོབས་ནི་གནས་སྐབས་ངན་སོང་གསུམ་དང་རྒྱལ་པོའི་ཆད་པ་ལ་འཇིགས་པ། ཡུལ་གྱི་ཁ་ཡོག་སོགས་རང་བྱས་ལ་འཇིགས་ནས་དེ་ལས་སྐྱོབ་པའི་ཕྱིར་དུ་སྡོམ་པ་བླངས་པ་དེ་ཡིན། ལེགས་སྨོན་ནི་བདག་རབ་ཏུ་བྱུང་སྡོམ་པ་བླངས་ན་གཞན་གྱིས་མཐོ་སར་བརྩི་ཞིང་བདག་ལ་ཚེ་འདིར་བཀུར་སྟི་དང༌། ཟས་གོས་རྙེད་པ་སྡོད་བདེ་བ་ཞིག་ཨེ་འོང་སྙམ་པ་དང༌། ཕྱི་མ་ལྷ་མིའི་བདེ་འབྱོར་ལ་ཆགས་པ་དེ་ལྟ་བུ་ཡིན། དེ་འདྲ་བའི་སེམས་བསྐྱེད་སྤང་ཅི་ནུས་གྱིས་ཁམས་གསུམ་སེམས་ཅན་ཐམས་ཅད་ཀྱི་དོན་ཞེས་མ་བརྗེད་པ་གལ་ཆེ། ཆོས་ཆོས་སུ་འགྲོ་མི་འགྲོའི་ས་མཚམས་འདིར་ཐུགས་པ་རེད་པས་གནད་གལ་ཆེན་ཡོད་ཕྱིར་མ་བརྗེད་པར་ཡིད་ལ་ཟུངས། ཞེས་གསུངས་པ་རྣམས་ཡིད་ལ་ངེས་པར་བྱ་སྟེ། དངོས་དོན་སྨྱུང་གནས་གོང་འགོད་ལྟར་དངོས་སྟ་སྦྲེལ་མ་ཆ་གཅིག་བགྱི་བ་ལ་ཆོ་ག་རྒྱས་པའི་རྒྱན་བཀོད་དང༌། ལག་ལེན་གསེར་སྡོང་གཡུ་ཕྲ་སོགས་ནས་ཇི་སྐད་གསུང་པ་ལྟར་ཉམས་སུ་ལེན་དགོས་པ་གཞིར་བཅས་ཀྱང་བློ་གྲོས་དམན་པ་རྣམས་ནས་དེ་ལྟར་ལག་ལེན་ཐུབ་པ་དཀའ་མོད། ༠འདིར་མ་དཔེ་ལྡེབ་བཞི་མ་ཚང་༠ ཉིན་དང་པོའི་ནུབ་མོར་ཉལ་སྟེ་གཉིད་ཐུན་ལན་གཅིག་སད་མ་ཐག་ངག་བཅད་ཀྱི་མགོ་ཟིན་པ་ཡིན། ནངས་སྔ་མོར་ཡར་བཞེངས་ཏེ་ཚོགས་པ་འཚོགས། ཉིན་གཉིས་པ་དངོས་གཞི་ངོ་མ་ལ་འཇུག་པར་རྩམ་པ་ནི། ཉིན་དང་པོ་ལྟར། སྐྱབས་འགྲོ་ནས་བཟུང༌། ཁྲུས་གྲུབ་པ་སྔར་ལྟར་དང༌། ཡན་ལག་ལྔ་ཁྲུས་བྱ་སྐབས་ཁ་མི་བཤལ། ཡར་ཚོགས་གསོ་སྦྱོང་ལེན་པ་ནས་ཆོ་ག་ཚར་གསུམ་འདོན་ལུགས་སོགས་གོང་དང་འདྲ། མི་འདྲ་བའི་ཁྱད་པར་ཟས་ཁམ་གཅིག་བུམ་ཆུ་སོགས་ཐིགས་པ་གཅིག་ཀྱང་འཐུང་བར་མི་བྱ། ཆོ་ག་སོགས་འདོན་པ་མ་གཏོགས་ཐ་མལ་པའི་ཚིག་ཁ་ནས་མ་ཤོར་བ་ངག་བཅད་དང་དཀའ་སྤྱད་ཁོ་ནས་དུས་འདའ་བར་བྱ་བ་ལས་གཏི་མུགས་གཉིད་ཀྱི་དབང་དུ་མི་འགྲོ་བ་ཤིན་ཏུ་གཟབ་དགོས། ཕྱི་ཉིན་སྔ་མོར་བཞེངས་ཏེ། ཉིན་གསུམ་པར་རྗེས་ཀྱི་བྱ་བ་བསྒྲུབ་པ་ལ། སྔར་བཞིན་འཚོགས། སྐྱབས་འགྲོ་ནས་བཟུང་ཡན་ལག་ལྔ་ཁྲུས་ཉིན་དང་པོ་ལྟར་འཐོར་འཐུང་ལེགས་པར་བྱ། ནང་ལ་ཕེབས་ཏེ་སྔར་བཞིན་འཚོགས། དབྱངས་གསལ་བརྟེན་སྙིང་སོགས་བརྗོད་ནས་ཐུན་གྲོལ་ན་ལེགས་སྙམ། ཐུག་པ་སླ་མོ་ཞེས་པ་དཀར་ཐང་བཞེས། དེ་ནས་སྨྱུང་གནས་ཆ་གཅིག་གིས་གྲོལ་བ་ཡིན་ན་ལྟུང་བཤགས་ནས་བརྩམ་ཆོ་ག་ཁྱུག་ཙམ་གྱིས་ཚར་གཅིག་གསུང༌། འདི་སྐབས་ཀླུ་གཏོར་ཆུ་མགོ་སོགས་སུ་གྲོལ། གཞི་བདག་གཏོར་མ་གཙང་སར་མཆོད། འདས་གཏོར་སོགས་ལ་སྔགས་བཏབ་སྟེ་ལོངས་སྤྱོད་ཆོག ཆོ་ག་འདོན་མི་ཤེས་པ་རྣམས་ཀྱིས་མ་ཎི་གཟུངས་རིང་ཐུང་པོ་བསྟོད་སོགས་བརྗོད་ནས་སྨོན་ལམ་བཀྲ་ཤིས་ཀྱི་མཐའ་བརྒྱན་ནས་རང་གནས་སུ་འགྲོ་ཆོག་པ་ཡིན། ཚོགས་པས་བྱམས་སྨོན་ནས་སྨོན་ལམ་སྣ་ལྔས་འཇུག་བསྡུས་ནས་གྲོལ་བ་ཡིན་ལགས། འདིའི་རྗེས་གནང་བྱེད་ན་གོང་གི་གཏོར་འབུལ་མགོར་མཛད་སྲོལ་འདུག སླར་ཆ་ཡ་ཟུང་དང༌། ཆ་བརྒྱད་སོགས་བཞུགས་བསམ་མཁན་ཡོད་ན། ཉིན་གསུམ་པའི་སྔ་ཆར་འདོན་རྒྱུ་དང་ཁྲུས་བྱ་བ་སོགས་འདི་ཡན་ཆད་འདྲ། གསོ་སྦྱོང་ལེན་པ་དང༌། གྲོ་བཞེས་སོགས་ཉིན་དང་པོ་དང་མཚུངས། ངག་བཅད་སོགས་དངོས་གཞི་ཉིན་གཉིས་པ་ཇི་ལྟར་བ་ལྟར་བྱ་བའི་སྨྱུང་གནས་ཞོག་པའི་ཕྱི་ཉིན་གསོ་སྦྱོང་མི་དགོས་པ་སོགས་ཉིན་གསུམ་པ་རྗེས་ཀྱི་བྱ་བ་ལྟར་བྱས་ན་མཐའ་གྲུབ་པ་ཡིན་ནོ། །
ཕན་ཡོན་རྒྱས་པ་ནི་བཤད་ཀྱིས་མི་ལོང་སྟེ་ཟུར་ཙམ་ཞིག་སྨོས་ན། དེ་ལྟ་བུའི་སྨྱུང་བར་གནས་པ་ལན་གཅིག་བགྱིས་པས་བསྐལ་པ་བཞིའི་འཁོར་བ་ཕྱིར་བསྙིལ་བར་འགྱུར་ཞེས་དང༌། ངན་སོང་དུ་མི་བཏང་བར་སྤྱན་རས་གཟིགས་ཀྱིས་དམ་བཅའ་དབུ་བསྙུང་བཞེས་པ་ཡིན། དངོས་སྟ་སྦྲེལ་བའི་དཀར་པོ་ཆ་བརྒྱད་ཅིག་བགྱིས་ན་མི་དེ་ཤི་མ་ཐག་ཏུ་བདེ་བ་ཅན་དུ་སྐྱེ་བར་འཕགས་པས་ཞལ་གྱིས་བཞེས། དེ་བཞིན་དུ་ལན་གཅིག་གིས་ངན་སོང་ལ་མི་བཏང་བ་དང༌། ལན་བརྒྱད་ཀྱིས་བདེ་བ་ཅན་དུ་མ་སྐྱེས་ན་འཕགས་པ་སངས་མི་རྒྱ་བའི་བདེན་ཚིག་བརྗོད་པ་ཡིན། ཐེ་ཚོམ་བྱས་ན་དེ་ལྟར་མི་འབྱུང་སྟེ། ཐེ་ཚོམ་ཅན་ནི་མ་གཏོགས་སོ་གསུངས། གནས་འཇོག་གི་མདོ་ལས། བཅོམ་ལྡན་འདས་ལ་ཞུས་པ། འདི་ན་སྐྱེས་བུ་གཉིས་གཅིག་གིས་ཇི་སྲིད་འཚོ་བའི་བར་དུ་སྦྱིན་པ་བཏང༌། གཅིག་གིས་ཡན་ལག་བརྒྱད་པའི་བསྙེན་གནས་བསྲུང་བ་དེ་གཉིས་བསོད་ནམས་གང་ཆེ་ཞུས་པས། བཅོམ་ལྡན་འདས་ཀྱིས་འཕགས་པའི་ལམ་ཡན་ལག་བརྒྱད་པ་བསྲུང་པ་དང༌། སྦྱིན་པ་བཏང་བ་གཉིས་མཉམ་པ་མ་ཡིན། དཔེར་ན་འཛམ་བུ་གླིང་གི་སེམས་ཅན་གང་ཡོད་པ་དེ་དག་ལ་ཇི་སྲིད་འཚོ་བའི་བར་དུ་རྡོ་རྗེ་དང་ནོར་བུ་བཻཌཱུརྻ་སོགས་རིན་པོ་ཆེའི་རིགས་ཀྱིས་མཆོད་པ་དང་སྦྱིན་པ་བྱས་པ་དང༌། བསྙེན་གནས་ལན་གཅིག་བྱས་པ་གཉིས་བརྒྱ་ཡི་ཆར་ཡང་མི་ཉེ་ཞིང༌། ད་དུང་བསྙེན་གནས་ཀྱི་ཕན་ཡོན་ཆེ་གསུངས་སོ། །རྒྱ་མཚོ་ཆེན་པོ་དང་གངྒཱ་ལ་སོགས་ཆུ་ཀླུང་ལྔ་བུམ་པས་བཅུས་ནས་ཚད་བཟུང་ནུས་ཀྱི་བསྙེན་གནས་ལན་གཅིག་བྱས་པའི་ཕན་ཡོན་ཚད་བཟུང་མི་ནུས་གསུངས་སོ། །
གཞན་ཡང་ལུས་སྨྱུང་བར་གནས་པས་ལུས་ཀྱི་སྒོ་ནས་སྲོག་བཅད་པ། མ་བྱིན་པ་བླངས་པ། མི་ཚངས་སྤྱོད་པའི་སྡིག་པ་དག ཡི་དྭགས་སུ་མི་སྐྱེ། ནད་གདོན་ཞི། གནས་སྐབས་གཟུགས་བཟང༌། གཟི་བརྗིད་ཆེ་མཐར་ཐུགས་མཚན་དཔེས་བརྒྱན་པའི་སྐུ་ཐོབ།
ངག་སྨྲ་བ་བཅད་པས་ངག་གི་སྒོ་ནས་རྫུན། ཕྲ་མ། ཚིག་རྩུབ། ངག་འཁྱལ་སོགས་ཀྱི་སྡིག་པ་དག བྱོལ་སོང་དུ་མི་སྐྱེ། ནུས་པ་ཆེ། གནས་སྐབས་ཚིག་བཙུན་ཞིང་ངག་ཚངས་དབྱངས་དང་ལྡན། མཐར་ཐུགས་གསུང་དབྱངས་ཡན་ལག་དྲུག་ཅུ་ཐོབ།
ཡིད་ཏིང་ངེ་འཛིན་ལས་མི་གཡེངས་པས་ཡིད་ཀྱི་སྒོ་ནས་བརྣབ་སེམས། གནོད་སེམས། ལོག་ལྟ་སོགས་ཀྱི་མི་དགེ་བའི་སྡིག་པ་དག དམྱལ་བར་མི་སྐྱེ། ཉམས་རྟོགས་འཆར། གནས་སྐབས་སུ་བློ་རྣོ། ཡིད་གཞུངས། ཆོས་ཀྱི་དོན་རྣམས་གོ།
མཐར་ཐུགས་ཡེ་ཤེས་ལྔ་ཐོབ། སྨྱུང་གནས་སྡོད་པའི་ཚེ་ནད་ཀྱིས་མནར་ན་དམྱལ་བར་སྐྱེ་བའི་ལས་བྱང༌། བཀྲེས་སྐོམ་ངལ་དུབ་ཅི་ཙམ་མཐོང་ན་ཡི་དྭགས་ཀྱི་སྐྱེ་སྒོ་ཆོད། གཉིད་རྨུགས་བྱུང་དུས་གཟེངས་བསྟོད་ན་བྱོལ་སོང་གི་སྐྱེ་སྒོ་ཆོད་པ་སོགས་སྨྱུང་གནས་ལན་གཅིག་གིས་ངན་སོང་གསུམ་དུ་མི་སྐྱེ་བའི་རྒྱུ་མཚན་དེ་ལྟར་དང༌། སྨྱུང་གནས་སྡོད་པ་པོ་ལྟ་ཅི་སྨོས། སྔོན་དུས་མ་ཇོ་ཆོས་སྐྱིད་ཟེར་བ་ནས་སྨྱུང་གནས་པ་ལ་གཡོག་དང་འཚོ་བ་དྲངས་པས་མོ་ཤི་བའི་ཚེ་རུས་པར་རིང་བསྲེལ་བྱུང་བའི་ལོ་རྒྱུས་དང༌། བུད་མེད་གཅིག་གི་ཁྱོ་ཕོ་རྒྱ་གར་ལ་ཚོང་བྱེད་པ་ལ་སོང་ནས་ལོ་གསུམ་མ་འཁོར་བའི་ཚེ། བུད་མེད་དེས་སྐྱེས་པ་གཞན་དང་བསྡོངས། ལོངས་སྤྱོད་ཐམས་ཅད་མེད་པར་བྱས་ཙ་ན། ཚོང་དཔོན་གྱི་བུ་ཆུང་ལོ་བདུན་ཅན་ཞིག་ཡོད་པ་དེས་ཕ་ཡི་ཀོ་ལོང་བྱས་པས་མ་དེས་སྙིང་ལ་རྡོག་པས་བརྒྱབ་སྟེ་ཤི་ཤོར་བ་བླ་མཆོད་གཅིག་གིས་དེའི་ལོ་རྒྱུས་ཤེས་པས་དུག་བླུད་དེ་བསད། མཐར་ཚོང་དཔོན་སླེབས་སྐབས་གཡོག་མོ་ཞིག་གིས་ལོ་རྒྱུས་ལྐོག་ཏུ་བཤད་པས་ཚོང་དཔོན་གྱིས་དོ་ནུབ་མི་ཤེས་མདོག་གྱིས་དང་སང་ཉིན་མིག་འདོན་ཟེར་བ་གོ་ནས་མོ་རབ་ཏུ་སྐྲག་ནས་དེ་ནུབ་ཆང་ལ་དུག་བཏབ་ནས་དྲངས་ཚེ་ཚོང་དཔོན་ཁེར་བུ་ལ་དྲངས་ས་མ་རྙེད་ནས་དཔོན་གཡོག་བརྒྱད་ཁྱིམ་མཚེས་སྐྱེས་པ་གཉིས། གཡོག་མོ་གཉིས་བཅས་ལ་མཉམ་དྲངས་བྱས་པས་ཐམས་ཅད་ཤི། ཕྱིས་བུད་མེད་དེ་རྒས་འཁོགས་འཛོམ་པའི་དུས་སུ་བྱང་ཆུབ་སེམས་དཔའ་ཟླ་རྒྱལ་མདུན་དུ་འོང་ནས་ཞུས་པས། ཟླ་རྒྱལ་ནས་སྨྱུང་གནས་ཆ་བརྒྱད་སྡོད་ཅེས་ལུང་ཕོག སྨྱུང་གནས་བསྡད་པས་ལན་གཅིག་སྐོམ་པས་ཆང་བཏུང༌། ལན་གཅིག་བཀྲེས་པས་ལྷ་བཤོས་ཟོས་པ་ལས་སྨྱུང་གནས་ཡང་དག་པ་མ་ཐོན། དོན་དུ་སྨྱུང་གནས་ཧྲུལ་པོ་གཉིས། གདན་གཅིག་དང་འབྲེལ་བའི་བསྙེན་གནས་དྲུག་བཅས་ཆ་བརྒྱད་བྱས། དེ་མཚམས་སུ་བུད་མེད་དེ་ཤི། སླར་བྱང་སེམས་ཟླ་རྒྱལ་གྱིས་གཙང་དུ་སེམས་བསྐྱེད་གསུང་པའི་ཚེ་རྩི་དམར་དངོས་སུ་བྱུང་ནས་གྲུབ་རྟགས་བསྟན་དགོས་ཞུས་པས་ཕྱག་མཐིལ་དུ་སྤྱན་དང་ཁ་སར་པ་ཎི་མངོན་སུམ་མཐོང་བ་དང༌། གྲུབ་པའི་རྟགས་བསྟན་པའི་སྐབས་དགེ་སློང་ཞིག་གིས་ན་ནིང་རྒན་མོ་མི་བཅོ་ལྔ་བསད་པའི་སྡིག་མོ་ཆེ་དེ་གར་སྐྱེས་ཞུས་པས་ཞལ་འཛུམ་ཙམ་མཛད་དེ། སྨྱུང་གནས་འདིའི་ཕན་ཡོན་ཚད་མེད་ཀྱང་སྡོད་ནུས་མཁན་མི་འདུག བུད་མེད་དེ་ནི་རྒྱ་གར་ཤར་ཕྱོགས་སུ་བྲམ་ཟད་འབྱོར་ལྡན་ཞིག་གི་བུར་སྐྱེས་འདུག སྨྱུང་གནས་བསྡད་ལོ་དེས་མི་ལུས་ཐོབ་ཀྱང་ཆང་བཏུང་བས་ཤེས་པ་མཐོ་དམན་ཅན་དང༌། ལྷ་བཤོས་ཟོས་པས་གཟུགས་ངན་པ་ཞིག་ཏུ་སྐྱེས་འདུག སྐྱེ་བ་དེར་སྤྱ་རས་གཟིགས་ལ་ཡི་དམ་བྱས་ནས་ཚེ་འཕོས་མ་ཐག་ཏུ་བདེ་བ་ཅན་དུ་སྐྱེ་བར་འདུག་གསུངས། ཡང་ཤཱ་རིའི་བུས་སངས་རྒྱས་ལ་ཞུས་པ། ཁྱིམ་པ་རྣམས་སུམ་ཅུ་རྩ་གསུམ་ལྷ་ཡུལ་དུ་སྐྱེ་བ་མང༌། དགེ་སློང་རྣམས་ངན་སོང་དུ་སྐྱེ་བ་མང་པ་འདི་ཅི་ལགས་ཞུས་པས། སངས་རྒྱས་ཀྱིས་ཁྱིམ་པ་རྣམས་བསྙེན་གནས་ཡན་ལག་བརྒྱད་པ་བསྲུང་བའི་ཕན་ཡོན་གྱིས་ལྷ་གནས་སུ་སྐྱེ་བ་ཡིན། དགེ་སློང་རྣམས་འདུལ་ཁྲིམས་ཉམས་པས་ངན་སོང་དུ་ལྟུང་བ་ཡིན་ཞེས་གསུངས་པ་སོགས་ཕན་ཡོན་ལོ་རྒྱུས་བསམ་གྱིས་མི་ཁྱབ་པ་དང༌། ཀུན་གཟིགས་བླ་མ་རྡོ་རྗེ་འཆང་གིས་སངས་རྒྱས་ཀྱིས་གསུངས་པའི་ཆོས་ལ་མི་ཟབ་པ་འགའ་ཡང་མེད་ཅིང༌། ཁྱད་པར་གསང་སྔགས་བླ་མེད་ཀྱི་ལམ་ནི་ཤིན་ཏུ་ཟབ་མོད་དེ་ནི་ཁེ་ཉེན་ཆེ་ཞིང་ཉམས་སུ་མི་ལོན། སྨྱུང་གནས་ཀྱི་ཆོས་འདི་ནི་གང་ཟག་རབ་འབྲིང་ཐ་གསུམ་སུས་ཀྱང་བླངས་ན་ཆོག་པའི་ཉེན་ཆུང་ལ། བྱ་སླ་བ་ཆེ་བའི་ཆོས་ཕན་ཡོན་དཔག་ཏུ་མེད་པ་ལ། ཐ་ན་འབྲེལ་འཇོགས་རེ་གལ་ཆེ་གསུངས་པ་དང༌། བྱང་ཆུབ་སེམས་དཔའ་དཔལ་སྤྲུལ་རིན་པོ་ཆེས། སྔོན་བསྟན་པ་གནས་པའི་དུས་ཚེ་གཅིག་སྡོམ་པ་བསྲུང་བ་ལས། ད་ལྟ་བསྟན་པའི་མཐར་ཐུག་སྐབས་ཉིན་གཅིག་སྡོམ་པ་བསྲུང་ན་ཕན་ཡོན་ཆེ་བ་དང༌། མི་ལུས་དོན་ལྡན་ཞིག་ཐོབ་མི་དགོས་ན་མ་གཏོགས། ཐོབ་དགོས་ན་བསྙེན་གནས་སྡོམ་པ་འདི་མ་བསྲུངས་ན་མི་ཐོབ་པས། མི་ལུས་ཐོབ་པ་ནི་གཞི་ཚུལ་ཁྲིམས་བསྲུང༌། རྐྱེན་སྨོན་ལམ་རྣམ་དག་བཏབ་པའི་འབྲས་བུ་ཡིན་པ་ལ། སོ་སྐྱེ་རྣམས་བསྙེན་གནས་མ་བསྡད་ན་ཚུལ་ཁྲིམས་རྩ་བ་ནས་མེད་པས་ངན་འགྲོར་ལྟུང་བ་ཡིན། ཉིན་ཞག་ཕྲུག་གཅིག་གི་སྡོམ་པ་བསྲུང་བ་འདི་བྱ་སླ་ལ་ཆོད་ཆེ་བས་མི་ལུས་རིན་པོ་ཆེ་ཐོབ་པའི་རྒྱུ་མ་ནོར་བ་དང༌། མི་ལུས་དེ་ལ་བརྟེན་ནས་གོང་འཕེལ་གྱིས་སྐྱེ་བ་བདུན་དང་བཅུ་དྲུག་ཚུན་ལ་སངས་རྒྱས་པ་ཡིན་གསུངས། ༡ ཡང་འདི་ལ་བསྙེན་གནས་ཡན་ལག་བརྒྱད་ཀྱི་སྡོམ་པ་བསྲུང་ན་སོ་ཐར། ༢ དེ་དག་རང་དོན་ཡིད་བྱེད་ཁོ་ནའི་ལེགས་སྨོན་ཙམ་དུ་མ་སོང་བར་མཁའ་ཁྱབ་ཕ་མ་སེམས་ཅན་ཐམས་ཅད་ཀྱི་དོན་དུ་སྡོམ་པ་བསྲུང་བའི་བློ་དམ་པ་གསུམ་གྱིས་ཟིན་པ་ནི་ཐེག་ཆེན་བྱང་སེམས། ༣ དེ་ལྟར་བྱ་རྒྱུད་པདྨའི་རིགས་ཀྱི་ཆོ་ག་བསྐྱེད་རྫོགས་དང་འབྲེལ་བར་ཉམས་སུ་ལེན་པ་གསང་སྔགས་ཏེ། སོ་བྱང་སྔགས་གསུམ་གྱི་སྡོམ་པ་གསུམ་ཀ་འདིར་ཚང་བ་ཡིན་གསུངས་པ་དང༌། དེང་སང་གནས་སྐོར་ཇོ་མཇལ། རྟེན་བཞེངས། རྡོ་བརྐོས་སཙྪ་མཚམས་བསྙེན་སྒྲུབ་སོགས་ཆོས་བྱེད་རྒྱུའི་ཐབས་མ་ཆགས་པ་ལོ་ཡག་སྙེ་མ་འདྲ་ཡང༌། ཆོས་དེ་ལ་ཕན་ཡོན་མེད་པ་མ་ཡིན་ཏེ་སྒྲུབ་མཁན་རང་གི་ཀུན་སློང་བཟང་ངན་གྱི་སྒོ་ནས་ཆོས་ཡང་དག་ཏུ་འགྲོ་བ་ཉུང་བས། དེས་ན་སྨྱུང་གནས་ཀྱི་ཆོས་འདི་ནི་ཉིན་ཞག་གཅིག་ལ་སྡོམ་པ་བསྲུང་མ་ཐུབ་རྒྱུ་མེད་ཅིང༌། ལན་གཅིག་གིས་ངན་སོང་གི་སྐྱེ་སྒོ་ཆོད་པར་ཐེ་ཚོམ་མེད་པ་ལ་བསམ་ཞིང༌། ཡིད་ངེས་ཤེས་ཀྱི་སྒོ་ནས་སྡོམ་པ་བླངས་བ་དེ་ཡང་མི་ཉམས་པར་བསྲུང་བ་དང༌། ད་རེས་ཀྱི་མི་ལུས་ཐོབ་པའི་དོན་སྒོ་ཟབ་ཆོས་འདི་འདྲ་དང་འཕྲད་པས་སྐལ་པ་བཟང་པོ་ཡིན་ནོ་བསམ་བའི་དགའ་བ་སྒོམ་ཞིང༌། དེ་ལྟ་བུའི་དགེ་བ་དེ་ཡང་འཇུག་བསྔོ་བས་རྒྱས་མ་ཐེབ་ན་ཁོང་ཁྲོ་སོགས་རྐྱེན་འགའ་ཞིག་གིས་ཟད་པར་འགྱུར་བ་ཡིན་པས་དགེ་རྩ་བྱང་ཆུབ་ཆེན་པོར་བསྔོ་བ་འདི་གནད་གལ་པོ་ཆེ་ཡིན་འདུག་པས་ཀུན་གྱི་ཐུགས་ལ་ངེས་འཚལ། ཞེས་པ་འདི་ཡང་བློ་གསོས་ཕྱིར་དུ་མཁན་ཆེན་བཀྲ་ཤིས་འོད་ཟེར་གྱི་སྨྱུང་ཁྲིད་ལས་སྡོམ་པ་བསྲུང་བའི་ཕན་ཡོན་དང༌། མ་བསྲུང་བའི་ཉེས་དམིགས་སོགས་གལ་གནད་ཆེ་བའི་རིགས་གཞི་བྱས། དཔལ་ལྡན་བླ་མ་དམ་པའི་ཞལ་རྒྱུན་སྨྱུང་ཆོག་གསུང་ལུགས་ཕྱག་ལེན་འདོན་འགྲིགས་ཀྱི་ཚུལ་དུ་བཀོད་པ་པོ་ནི་འབྲོང་སྲས་རྒན་པོ་ཀརྨ་བློ་གྲོས་རབ་གསལ་གྱིས་སུག་ལས་སོ། ། 
བདག་ལ་ཡོན་ཏན་མེད་ཀྱང་བླ་མའི་དྲིན། །
སྨྱུང་གནས་དཀར་པོ་ཆ་བརྒྱད་ལན་གསུམ་བླངས། །
དེ་ཚེ་གཞན་དག་བཞུགས་པས་ཁྲི་ལྔ་འགྲུབ། །
ལག་ལེན་འདི་བཞིན་བགྱིས་པས་ཞལ་དྲོའོ། །
སྨྱུང་གནས་རྒན་པོས་མཐེ་མོ་སློང་བ་འདི། །
རང་དོན་མ་ཡིན་ལྷག་བསམ་ཡིན་མིན་ནི། །
མ་འོངས་པ་ལ་མངོན་སུམ་མཁྱེན་ཡོང་སྙམ། །
ད་ལྟ་བཏང་སྙོམས་བཞག་པ་སྙིང་རེ་རྗེ། །
ཨ་རེ་ད་ལྟ་ཉིན་ཞག་ཆ་གཅིག་ལ། །
ལྟོག་སྐོམ་བཟོད་ན་ངན་སོང་གསུམ་ལས་ཐར། །
བྱ་སླ་ཕན་ཡོན་ཆེ་བ་དེ་འདྲ་ནི། །
རྒྱལ་བས་འདི་འདྲ་ཟབ་མོ་མེད་ཅེས་གསུངས། །
དེ་ལྟར་ཀུན་ལ་བཤད་ཀྱང་གོ་མཁན་རེ་རེ་ཙམ་ལས་མི་འདུག ཅི་བྱ་གཏོལ་དང་བྲལ་བའི་དུས་ཞིག་ཚེས་པའི་སྐབས་སུ་ཤ་ཚ་སྙིང་རྗེ་ཨ་ཁ་ཁ། བ་ཅོ་དང་འདྲ་འདྲ་རེད། བླ་མ་མཁྱེན། ཅི་བྱས་དབེན། ཁ་བཙུམ་ཟེར་བ་ལྟར་ལགས་སོ། །དགེ་ཞིང་བཀྲ་ཤིས་པར་ཤོག་ཅིག །།
དཔལ་མོ་ལུགས་སྨྱུང་གནས་དེ་ཉིད་བཅུ་དྲུག་གི་ལག་ལེན་ཟིན་བྲིས་བཞུགས།
དཔལ་མོ་ལུགས་སྨྱུང་གནས་དེ་ཉིད་བཅུ་དྲུག་གི་ལག་ལེན་གོ་གསལ་བརྗེད་ཐོར་བྲིས་བ་ལ། ས་ག་ཆེན་པོའི་ཚེས་བཅུ་གསུམ་གྱི་དགོང་མོ་མཆོད་ཁྲིའི་ཁར་མཆོད་གཞི་གཙང་མ་དང་རྟེན་ཁེབས་ཀྱིས་གཡོགས་པའི་སྟེང་མེ་ཏོག་བཀྲམ། རས་བྲིས་ཀྱི་དཀྱིལ་འཁོར་གདིང༌། འབྲུ་དཀར་ཚོན་གྱིས་ཁ་བསྒྱུར་བའི་ཚོམ་བུ་ཤར་སྔོ། ལྷོ་སེར། ནུབ་དཀར། བྱང་ལྗང༌། དབུས་སུ་དཀར་པོ། དབུས་ཀྱི་རྒྱབ་ངོས་སུ་ཚོམ་བུ་དམར་པོ་ཆུང་ཞིག་བཅས་འགོད། དམར་སྐྱུར་མ་འདྲེས་པའི་དཀར་གཏོར་ཟླུམ་པོ་ཆེ་བ་པད་འདབ་བཞིས་སྐོར་བ། ཆ་གསུམ་ནི་ཕྱོགས་སྐྱོང་ལ་ཟླུམ་པོ་སྐེད་པར་པད་འདབ་བཞི་ཅན།
བྱུང་པོ་ལ་དཀར་ཟླུམ། བགེགས་གཏོར་སྤྱི་འགྲོ། ཀླུ་གཏོར་ཟླུམ་པོ་སྦྲུལ་གྱིས་དཀྲིས་པ་རྒྱབ་ཡོལ་ཅན་དཀར་གསུམ་དང་ཀླུ་སྨན་བྲན་པ་བཞི་བདག་གི་གཏོར་མ་བཅས་བཤམ། བུམ་པ་གཙང་མར་རྒྱུན་འབབ་ཀྱི་ཆུ་གཙང་གིས་སུམ་གཉིས་བཀང་བར་བུམ་རྫས་ཉེར་ལྔ་དྲི་བཟང་བཅས་བཏབ་པ་བུམ་གོས་མགུལ་ཆིངས་དཀར་པོ། ཁ་རྒྱན། དུང་ཆོས། གཟུངས་ཐག་བཅས་ཀྱིས་བརྒྱན་པ་གཟུངས་རིང་ཚར་གཅིག་བརྗོད་པས་བགེགས་བསྐྲད་དེ་དཀྱིལ་འཁོར་གྱི་མདུན་ངོས་སུ་བཀོད། བྱང་ཤར་དུ་མཚམས་འཛིན་བཀོད་པའི་གཡས་བསྐོར་གྱི་ཆུ་གཉིས་སྔོན་དུ་འགྲོ་བའི་ཉེར་སྤྱོད་བཤམ། ནངས་པར་ཐོ་རེངས་སྔ་བར་ལངས་ཏེ་ལག་གཉིས་ཐལ་མོ་ཁོང་སྟོང་པདྨ་ཁ་འབུས་པའི་རྣམ་པ་པདྨའི་རིགས་ཀྱི་དམ་ཚིག་གི་ཕྱག་རྒྱ་སྙིང་གར་བཞག་ལ། ཨོཾ་པདྨོ་ཏ་བྷ་ཝ་ཡེ་སྭཱ་ཧཱ། ཞེས་བརྗོད། པདྨ་སེམས་དཔའམ། རྡོ་རྗེ་སེམས་དཔའི་ཡི་གེ་བརྒྱ་པ་བཟླ་བཞིན་པས་ཁ་གདོང་ཡན་ལག་རྣམས་ལེགས་པར་བཀྲུས། དེ་ནས་སྟོན་པའི་སྐུ་དང་སྤྱན་རས་གཟིགས་བཅུ་གཅིག་ཞལ་གྱི་སྐུའམ་ཐང་སྐུ་གང་རིགས་ཀྱི་མདུན་དུ་མཆོད་པ་བཤམ། སངས་རྒྱས་ཆོས་ཚོགས་ནས། མཎྜལ་སྤྱི་བཤགས་ཀྱི་བར་ཆོ་གའི་གཞུང་ལྟར་བྱས་ལ་ཕྱག་གསུམ་འཚལ། པུས་མོ་བཙུགས། ཐལ་མོ་སྦྱར་ལ། ཐོག་མར་སྐྱབས་འགྲོའི་སྡོམ་པ་ལན་གསུམ། དེ་ནས་བསྙེན་གནས་ཀྱི་སྡོམ་པ་ལན་གསུམ་བཅས་ཟུར་དུ་གསལ་བ་བཞིན་བླང༌། དེ་རྗེས་ཐེག་ཆེན་གསོ་སྦྱོང་གི་སྡོམ་པ་དངོས་ཆོ་གའི་ནང་ལྟར་ལན་གསུམ་བླངས་ལ་ཚུལ་ཁྲིམས་རྣམ་དག་གི་གཟུངས་ཉེར་གཅིག་བརྗོད། སྨོན་ལམ་བཏབ་ནས་ཕྱག་གསུམ་འཚལ། གཞན་ལ་སྡོམ་པ་འབོག་དགོས་ན་རང་ཉིད་སྔོན་དུ་སྡོམ་པ་ལེན་དགོས། ཚོགས་པ་ལྟ་བུ་ཐམས་ཅད་རྟེན་གྱི་དྲུང་དུ་ལེན་ན་རང་གི་སྡོམ་པ་ལེན་མི་དགོས་ཤིང་སྡོམ་པ་ལེན་པའི་ཚིག་རྣམས་དབུ་མཛད་དམ་སློབ་དཔོན་གྱིས་བརྗོད་དེ་གཞན་རྣམས་ཀྱིས་རྗེས་བཟློས་བྱེད། ཡང་གཞན་ལ་སྡོམ་པ་འབོགས་ན་རང་ཉིད་ཀྱིས་རྟེན་གྱི་དྲུང་དུ་སྡོམ་པ་བླངས་ཟིན་རྗེས་སྟན་ལ་འཁོད། སྨྱུང་བར་གནས་པ་ཇི་ཙམ་ཡོད་པ་རྣམས་ཁྲུས་བྱས་ནས་འདུས་ཏེ་སྤུངས་ཚོགས་སུ་འདུག་ལ། མཎྜལ་སྔོན་དུ་འགྲོ་བས་སྟོང་ཐུན་གྱི་ཆོས་བཤད་བློ་ལྡོག་རྣམ་བཞི་བསྙེན་གནས་དང༌། སྨྱུང་གནས་ཀྱི་དབྱེ་བ། ཡན་ལག་བརྒྱད་པའི་སྡོམ་པའི་ངོས་བཟུང་དང༌། སྲུང་ཚུལ། བསྲུངས་པའི་ཕན་ཡོན། མ་བསྲུང་བའི་ཉེས་དམིགས་སོགས་རྒྱས་བསྡུས་བློས་སྤྲོས་པའི་གང་འཚམས་བཤད་རྗེས། གོང་དུ་རང་གིས་སྡོམ་པ་བླངས་པ་ལྟར་རྗེས་ཟློས་དག་ཅིང་གསལ་བ་དམིགས་ཕྱེད་པར་འབོགས། ཚུལ་ཁྲིམས་རྣམ་དག་གི་གཟུངས་ཉེར་གཅིག་དང༌། བསྔོ་སྨོན་ཟིན་ནས་ཕྱག་གསུམ་རེ་འཚལ། དེ་རྗེས་རང་རང་སྟན་ལ་འཁོད་དེ། སྐྱབས་འགྲོ་ནས་བཟུང་ཆོ་གའི་གཞུང་བསྲང༌། མངོན་རྟོགས་སོགས་ཚིག་ལྷུག་པ་རྣམས་དལ་བ་དང༌། ཚིག་བཅད་རྣམས་འདུར་གདངས། ཕྱག་འཚལ་སྐབས་ལངས་ནས་ཕྱག་འཚལ། མཆོད་པའི་སྐབས་སྤོས་དང་མར་མེ་སྦར། མཎྜལ་སྐབས་མཆོད་གཡོག་པས། འབྲུ་འཀྱེ་བསྡུ། བཟླས་པའི་སྐབས་གཟུངས་རིང་ན་མོ་རཏྣ་ཏྲ་ཡཱ་ཡ་སོགས་བརྒྱ་ཙམ་དང༌། གཟུངས་ཐུང༌། ཏདྱ་ཐཱ། ཨོཾ་དྷ་ར་དྷ་ར་སོགས་ཅི་ནུས་དང༌། དངོས་གཞི་ཡིག་དྲུག་ཁོ་ན་བཟླ། གཏོར་འབུལ་དང༌། གཏང་རག་གི་མཆོད་བསྟོད། སྨོན་ལམ། སྐྱེ་ཞིང་སྐྱེ་བ་སོགས་ནས། གོང་ནས་གོང་དུ་འཕེལ་བར་ཤོག་གི་བར་བྱ། ཕྱག་སྟོང་འཁོར་ལོས་སྒྱུར་བ་སོགས་ཀྱི་བཀྲ་ཤིས་བརྗོད། ཆོ་ག་གཉིས་པ་ལ་མཆོད་པ་ཁ་གསོས་ནས་སྐྱབས་འགྲོ་ནས་བཟུང་བཀྲ་ཤིས་ཀྱི་བར་གོང་བཞིན་དང༌། གསུམ་པ་ཡང་གོང་ལྟར་ལ། སྤྲོ་ན་གཏོར་འབུལ་གྱི་རྗེས་སུ། ཀླུ་གཏོར་རྒྱས་བསྡུས་གང་རིགས་དང༌། ཆ་གསུམ་གྱི་གཏོར་མ་གཏང༌། བསྡུས་ན་མ་བྱས་ཀྱང་ཆོག སྨོན་ལམ་གྱི་རྗེས་སུ་ལྷག་ཆད་བསྐང་བ། བཟེད་ཞལ་མེ་ལོང་ཁྲུས་དར་དང་བཅས། འགྲོ་བའི་སྒྲོན་མེ་སོགས་ཀྱིས་ཁྲུས་གསོལ་བ་ནས་ཡི་གེ་བརྒྱ་པ་ལན་གསུམ་གྱི་བར་དང༌། ཡིག་དྲུག་པའི་གཟུངས་སྒྲུབ་ཀྱི་ཁྲུས་ཆུ་ལེན་པ་གྲོལ་ཉིན་མཇུག་ཆོག་སྐབས་མ་གཏོགས་ཉིན་གཉིས་པོ་འདིར་བྱེད་མི་དགོས་པས་བཞག གཤེགས་བསྡུ་ནས། བསྔོ་སྨོན་བཀྲ་ཤིས་ཀྱི་བར་བྱེད། བཟླས་པའི་སྐབས་བྱིང་བ་སིང་བའི་ཐབས་མ་ཎི་བསྐུལ་མཁན་ཡོད་ན་ལེགས། ཚེས་བཅོ་ལྔའི་ཐོ་རེངས་ཁྲུས་ནས་བཟུང༌། སྡོམ་པ་ལེན་ལུགས་སྔར་ལྟར་ལ་སྡོམ་པ་བླངས་ཟིན་ནས་ངག་གཅོད། ཁ་ཟས་འབྲུ་གཅིག་དང་སྐོམ་ཐིགས་པ་གཅིག་ཀྱང་མི་གཏོང་བ་ངག་མི་ཤོར་བ་སོགས་ཀྱི་བསླབ་བྱ་བྱེད་པ་ཙམ་ཁྱད་པར་རོ། །ཆོ་ག་ཚར་གསུམ་མམ་བཞི་གཏོང་བ་གོ་རིམ་སྔར་དང་འདྲ། ཚེས་བཅུ་དྲུག་གི་ཐོ་རེངས་སྔ་བར་ལངས་ཏེ། སྡོམ་པ་ལེན་པ་བཞག་པའི་སྐྱབས་འགྲོ་ནས། སྨོན་ལམ་བར་ཆོ་ག་གཞུང་བཞིན་དང༌། ཁྲུས་གསོལ་སྐབས་ཇི་ལྟར་བལྟམས་པ་སོགས་ནས། སྐུ་ཕྱིས། ན་བཟའ་འབུལ་བའི་བར། ཁྲུས་གསོལ་རྒྱས་པ་དང༌། ན་བཟའ་འབུལ་སྐབས་རྟེན་ཁེབས་སྒྲོན་ཚུལ་བྱ། ཡིག་བརྒྱ་ལན་གསུམ་བརྗོད་ཟིན་ནས། སྐབས་འདིར་ཡི་གེ་དྲུག་པའི་གཟུངས་སྒྲུབ་བྱ་ཞིང་གཟུངས་འབུམ་གྱིས་གདོང་ལན་གསུམ་བཀྲུས་ནས་བུམ་ཆུ་བཏུང༌། དེ་ནས་ཡིག་དྲུག་བཟླ་བཞིན་པས་གཞན་རྣམས་ལ། ཁྲུས་ཆུ་སྦྱིན་ནས་ངག་གཏོང༌། ཁ་ཟས་ཀྱི་ཐོག་མར་འོ་མ་འབྱོར་ན་འོ་སྐོལ་གྱི་བཏུང་བ་ཕོར་རེ་དང༌། དེ་མིན་ཆུ་དང་འོ་མ་བསྲེས་པ་སྙིམ་པ་རེ་སྦྱིན་ནས་ཇ་ཐུག་སོགས་གཏང༌། གཤེགས་བསྡུ་ནས་བཀྲ་ཤིས་ཀྱི་བར་ཆོ་ག་གཞུང་ལྟར་ལ། བཀྲ་ཤིས་སྐབས་མེ་ཏོག་འགྱེད་ཅིང༌། མཇུག་ཏུ་རོལ་མོ་ལན་གསུམ་བྱ། ཆོ་ག་ནམ་སེང་བར་ཐོང་བར་བྱས་ལ་ནམ་གསལ་བ་དང༌། ཁྲུས་ཆུ་འགྱེད་པ་བསྟུན་ན་ལེགས། ཁ་ཟས་ཀྱི་སྤང་བླང་སོགས་ཆོ་གའི་གཞུང་ལ་ཞིབ་ཏུ་བལྟས་ཏེ་ལག་ལེན་མ་ནོར་བ་ཚུལ་བཞིན་བྱ་བ་གལ་ཆེའོ། །ཞེས་པའང་སྨྱུང་གནས་ཀྱི་ཆོག་བསྒྲིགས་ཐར་ལམ་བགྲོད་པའིཤིང་རྟ་ལ་ལག་ལེན་མིཤེས་པའི་རྨོངས་པ་རྣམས་ལ་ཕན་ཕྱིར་ཟུར་བརྒྱན་གྱི་བསྐྱུད་བྱང་དུ་བྱ་བྲལ་བ་ཆོས་ཀྱི་དབང་ཕྱུག་གིས་ཤར་མས་སྤེལ་བ་གཞན་ཕན་གྱི་རྒྱུར་གྱུར་ཅིག །།
༄༅། །བསྙེན་ནས་ཡན་ལག་བརྒྱད་པའི་སྡོམ་ཚིག་གི་འགྲེལ་པ་བཞུགས་སོ།། །
འདིར་ཐེག་པ་ཆེན་པོའི་སྨྱུང་བར་གནས་པའི་བསྙེན་གནས་ཡན་ལག་བརྒྱད་པའི་གསོ་སྦྱོང་གི་སྡོམ་པ་ཡང་དག་པར་ལེན་གཞུང་ཚིག་དུམ་བུ་བདུན་པའི་དོན་ཅུང་ཟད་བཀྲོལ་བ་ལ། དོན་རྣམ་པ་གཉིས་ཏེ་གུས་པ་དང་བཅས་པའི་དགོངས་གསོལ་སྔོན་དུ་འགྲོ་བ་དང༌། དམ་བཅའ་དང་བཅས་པའི་སྡོམ་པ་དངོས་སུ་ལེན་པའོ། །
དང་པོ་ནི་ཕྱོགས་བཅུ་ན་སོགས་ཏེ།
དེའང་ཤར་ལ་སོགས་པའི་ཕྱོགས་བཞི། ཤར་ལྷོ་ལ་སོགས་པའི་མཚམས་བཞི། སྟེང་འོག་གཉིས་ཏེ་ཕྱོགས་བཅུའི་ཞིང་ཁམས་མཐའ་ཡས་པ་ན་བཞུགས་པའི་སངས་རྒྱས་ཐམས་ཅད་དང་ས་ཆེན་པོ་ལ་གནས་པའི་བྱང་ཆུབ་སེམས་དཔའ་ཐམས་ཅད་མཁྱེན་པས་གཟིགས་ཏེ་བརྩེ་བས་བདག་ལ་དགོངས་སུ་གསོལ། ཞེས་རྒྱལ་བ་སྲས་བཅས་དཔང་པོར་བཀོད་པའི་ཚུལ་གྱིས་དགོངས་གསོལ་སྔོན་དུ་སོང་ནས་གཉིས་པ་དམ་བཅའ་བའི་སྡོམ་པ་དངོས་སུ་ལེན་པ་ལའང་གཉིས་ཏེ་རྒྱལ་བས་ཇི་ལྟར་བླངས་པའི་དཔེ་སྨོས་པ་དང༌། དེ་ལྟར་རྗེས་སུ་ལེན་པའི་དོན་བརྗོད་པའོ།།
དང་པོ་ལ་གཉིས་ཏེ། གང་གིས་ལེན་པའི་ཆེ་བའི་ཡོན་ཏན་དགུ་བརྗོད་པ་དང༌། ཅི་ཕྱིར་བླངས་པ་དགོས་དོན་བདུན་སྨོས་པའོ། །དང་པོ་༼གང་གིས་ལེན་པའི་ཆེ་བའི་ཡོན་ཏན་དགུ་བརྗོད་པ་༽ནི།
དེ་ལྟར་དགོངས་གསོལ་སྔོན་དུ་སོང་ནས་ལས་ཅི་ཞིག་སྒྲུབ་པའི་ཚུལ་ནི། དཔེ་ཇི་ལྟར་ན་སྔོན་འདས་པའི་དུས་ཅན་གྱི་ཚེ་ན། ལེན་པ་པོའི་ཁྱད་པར་ཡུལ་ཆོས་ཉིད་དེ་བཞིན་ཉིད་དག་པ་གཉིས་ལྡན་གྱི་ངང་དུ་གཤེགས་པའམ་དེ་ཇི་ལྟ་བ་བཞིན་དུ་རྟོགས་པས་ན་དེ་བཞིན་གཤེགས་པ། ཡུལ་ཅན་གཉེན་པོའི་ཡེ་ཤེས་བརྙེས་པས་ཉོན་མོངས་པའི་དཔུང་བཅོམ་པས་ན་དགྲ་བཅོམ་པ། བྲལ་བ་ཆོས་སྐུའི་ཡོན་ཏན་སུམ་ཅུ་རྩ་གཉིས་དང་སྨིན་པ་གཟུགས་སྐུའི་ཡོན་ཏན་སུམ་ཅུ་རྩ་གཉིས་ཏེ་བྲལ་སྨིན་གྱི་ཡོན་ཏན་མ་ལུས་པ་ཐམས་ཅད་མཐར་ཐུག་ཟླ་བ་ཉ་གང་བ་ལྟར་ཡོངས་སུ་རྫོགས་པས་ན་ཡང་དག་པར་རྫོགས་པའི་ཉོན་མོངས་པ་གཉིད་འཐུག་པོ་ལྟ་བུ་ལས་སངས་ཤིང་ཇི་ལྟ་ཇི་སྙེད་ཀྱི་ཤེས་བྱ་ལ་བློ་གྲོས་པདྨའི་འདབ་མ་ལྟར་རྒྱས་པས་ན་སངས་རྒྱས་ཏེ། དེ་ལྟ་བུའི་སྟོན་པ་བླ་ན་མེད་པ་གང་ཞིག དེ་ལ་ལྡན་པའི་ཡོན་ཏན་གྱི་ཁྱད་པར་མཐའ་ཡས་པ་ལས། འདིར་ཉེ་བར་མཚོན་པ་ཙམ་གྱི་དོན་རྣམ་པ་དགུར་སྨོས་ཏེ། དེའང་དཔེ་ཇི་ལྟར་ན་འཁོར་ལོས་བསྒྱུར་བའི་རྒྱལ་པོའི་རྟ་མཆོག་རིན་པོ་ཆེ་ཅང་ཤེས་པ་དེ་ཉིད་ཡུལ་གཞན་དུ་ཆས་པའི་ཚེ་ན། མི་མཐུན་པའི་ཕྱོགས་ཀུན་ལས་ཡོངས་སུ་སྲུང་ཞིང༌། མཐུན་ཕྱོགས་སུ་ལེགས་པར་རྒྱུ་ཤེས་པ་དང༌། ས་ཆེན་པོའི་དཀྱིལ་འཁོར་ཡུད་ཀྱིས་བསྐོར་བ་ལ་མྱུར་མགྱོགས་ཀྱི་རྩལ་དང་ལྡན་པ་ལྟར་རྫོགས་པའི་སངས་རྒྱས་དེ་ཉིད་ནི། འགྲོ་བ་རྣམས་མི་མཐུན་པའི་ཕྱོགས་ཉོན་མོངས་པའི་འཚེ་བ་ལས་ཡོངས་སུ་སྲུང་ཞིང༌། མཐུན་ཕྱོགས་ཞི་བ་ཐར་པའི་གོ་འཕང་དུ་སྐྱེལ་བ་ལ་ཕྲིན་ལས་ཀྱི་འཇུག་པ་དུས་ལས་མི་ཡོལ་བར་མྱུར་བའི་རྫུ་འཕྲུལ་དང་ལྡན་པས་ན། རྟ་ཅང་ཤེས་ལྟ་བུ་སྟེ་ཉོན་མོངས་པས་ཚུར་ལ་རྒོལ་བའི་དཔུང་ལས་གདུལ་བྱ་རྣམས་སྐྱོབ་པའི་ཐབས་ལ་མཁས་པ་དང༌། ཡང་དེ་བཞིན་དུ་འཁོར་ལོས་བསྒྱུར་བའི་རྒྱལ་པོའི་གླང་པོ་རིན་པོ་ཆེ་དེ་ཉིད། གཉུག་མར་ནི་ཤིན་ཏུ་ཞི་ཞིང་དུལ་ལ། ཕས་རྒོལ་གྱི་དམག་དཔུང་སོགས་ནི་ཟིལ་གྱིས་གནོན་ཅིང་འཇོམས་པར་བྱེད་པའི་མཐུ་དང་ལྡན་པ་ལྟར། སངས་རྒྱས་ཉིད་ནི་རྣམ་པ་ཐམས་ཅད་དུ་རྒྱུད་ཞི་ཞིང་དུལ་ལ། གདུལ་བྱའི་རྒྱུད་ཀྱི་ཉོན་མོངས་པའི་དགྲ་བོ་རྣམས་ནི་ཕར་ལ་གཞོམ་པར་བྱེད་པ་ལ་ནུས་པའི་མཐུ་དང་ལྡན་པས་ན་གླང་པོ་ཆེན་པོའམ། ཡང་ན་དེ་གཉིས་ཀྱི་དོན་གཞན་ཡང༌། རྟ་ཅང་ཤེས་ལྟ་བུ་ནི། ཇོ་བོ་ཐུགས་རྗེ་ཆེན་པོའི་རྣམ་འཕྲུལ་རྟའི་རྒྱལ་པོ་ཅང་ཤེས་བ་ལ་ཧ་ལྟ་བུ་ཞེས་པ་སྟེ། དེའང་རྒྱ་གར་གྱི་ཡུལ་ནས་ཚོང་པ་རྣམས་རྒྱ་མཚོ་ལ་གྲུ་གཞུག་སྟེ་རྒྱ་མཚོའི་གླིང་གི་གྲོང་ཁྱེར་རྣམས་སུ་ཚོང་ལ་འགྲོ་བའི་ཚེ། མི་མཐུན་པའི་རླུང་གིས་བདས་ཏེ། སྲིན་མོའི་གླིང་དུ་ཁྱེར་བ་ན་སྲིན་མོ་རྣམས་མཛེས་ཤིང་ཡིད་དུ་འོང་བའི་རྣམ་པར་རྫུས་ནས། ཚོང་པ་དེ་དག་གི་ཡིད་བསླུས་ཏེ། རང་རང་གི་ཁྱོ་ག་ཉིད་དུ་བཀོལ་བ། ཚོང་པ་རྣམས་ཀྱི་སྲིན་མོ་ཡིན་པར་མ་ཤེས་ཏེ་རང་གི་ཆུང་མ་ཉིད་དུ་བཟུང་ནས་ཕན་ཚུན་ཁྱོ་ཤུགས་ཀྱི་རྣམ་པར་ཆགས་ཤིང་སྡོད་པ་ལ། སྲིན་མོ་རྣམས་ཕན་ཚུན་རྒྱུ་བའི་ཚེ་ན། ཕྱི་རོལ་དུ་གཡེངས་པ་ལས། གནས་དེའི་ཁོར་ཡུག་ཏུ་ལྕགས་ཀྱི་ར་ཁང་ལྟ་བུ་འགའ་ཞིག་ཡོད་པའི་ནང་ནས་སྨྲེ་སྔགས་སྣ་ཚོགས་སྒྲོགས་པ་ཐོས་ནས་དེར་འགྲོ་ཞིང་བལྟ་བ་ན། མི་མང་པོ་བཙོན་དུ་བཙུད་ནས་ཡོད་པ་རྣམས་ཀྱིས་རིག་སྟེ། ཀྱེ་མ་ཁྱེད་རྣམས་སྙིང་རེ་རྗེ། ངེད་རྣམས་ཀྱང་དང་པོ་ཁྱེད་ཅག་བཞིན་དུ་གནས་འདིར་འཁྱར་ཞིང་སྲིན་མོ་འདི་རྣམས་ཀྱི་ཁྱོ་ག་ཉིད་དུ་བཀོལ་བ་ལས། ཕྱིས་ལོ་རྒན་པར་གྱུར་པ་ན། འདི་ཉིད་དུ་བཙུད་པས་ད་ནི་ཐར་ཁོང་མི་འདུག་ཅིང༌། ལྕགས་ཀྱི་ར་བ་འདི་ཡང་རིམ་གྱིས་འཐུག་པར་གྱུར་པས་འབིགས་པར་ནི་མུ་ནུས་ལ། མཐར་ནི་བཟའ་བ་ལ་སོགས་པའི་སྡུག་བསྔལ་ཚབས་ཆེན་ཉམས་སུ་མྱོང་བར་འགྱུར་དགོས་ལ། འདི་ནི་སྲིན་མོའི་གླིང་ཉིད་ཡིན་པར་འདུག་པས། ད་ཁྱེད་རྣམས་ཀྱང་དི་ལྟར་བགྱི་བར་ངེས་པས་དེས་ན་ཟླ་བ་དྲུག་པའི་ཚེས་པ་བཅོ་ལྔ་གླིང་འདིའི་ཆུ་ཁ་བྱེ་མའི་ནང་དུ། རྟ་སྔོན་པོ་ཤིན་ཏུ་ཡིད་འཕྲོག་པ་ཞིག་ཡོང་ནས་ས་ལ་འགྲེ་ལྡོག་དང་འཚེར་སློང་བྱེད་ཀྱིན་སྡོད་པ་ལས། དེ་དུས་རྟ་དེས་ཇི་ལྟར་བསྒོ་བ་བཞིན་དུ་གྱིས་ལ་རྩེ་གཅིག་ཏུ་གསོལ་བ་བཏབ་ནས་ཞོན་ན་ཐར་པར་འགྱུར་བས་དེ་ལྟར་ཡིད་ལ་གྱིས་ཞིག་ཅེས་བསྒོས་པ་ན། ཤིན་ཏུ་འཇིགས་ཀྱང་ཐབས་བྲལ་ཏེ་སྡོད་པ་ལས། ཕྱིས་ཇི་སྐད་བསྒོས་པ་བཞིན་དུ་གྱུར་པ་ན། རྟ་དེ་མཐོང་མ་ཐག་ཏུ་དེར་ཕྱིན་པར་བྱས་པས། རྟ་དེ་ཉིད་ས་ལ་ཉལ་ནས། ད་ནི་གནས་འདིར་ཞེན་ཆགས་མ་བྱེད་ལ། ངའི་འཕོངས་སུ་ཟུངས་ཤིག་ཅེས་བསྒོས་ནས་བྱ་འཕུར་བ་ལྟར། རྔ་མ་དང་རྔོག་མ་དང་སྤུ་ཉག་མ་གཅིག་ཟིན་པ་ཡན་གྱི་མི་མང་པོ་དྲངས་ནས་ནམ་མཁའ་ལ་འགྲོ་བ་ལས། དེ་སྲིན་མོ་རྣམས་ཀྱིས་མཐོང་ནས། འོ་དོད་ཆེན་པོས་ཁྱེད་ཀྱི་བུ་དང་བུ་མོ་འདི་དག་ཀྱང་བོར་ནས། ད་ངེད་ཅག་རྣམས་ལ་ཞེ་མི་ཆགས་སམ། དེ་ལྟར་བགྱི་བ་ཅི་ཞིག་ཡིན་ཞེས་པ་ལ་སོགས་བསླུ་བའི་ཚིག་གིས་འབོད་པ་ན། འགའ་ཞིག་ཡིད་ཆགས་ནས་སར་ལྷུང་བ་དེ་མ་ཐག་སྲིན་མོ་རྣམས་ཀྱིས་ཟ་བར་བྱེད་པ་མ་གཏོགས་པ་གཞན་རྣམས་ནི། རང་གནས་ཀྱི་གླིང་དུ་བདེ་བར་སྐྱེལ་བར་བྱེད་པ་དེ་ནི་འཕགས་མཆོག་སྤྱན་རས་གཟིགས་ཀྱི་སྤྲུལ་པ་རྟའི་རྒྱལ་པོ་ཅང་ཤེས་བུ་ལུ་ཧུ་ཞེསུ་བྱུ་བུ་དེ་ཉིད་ཡིན་པར་མདོ་ལས་གསུངསུ་པུ་དཔེ་དེ་བཞིནུ་དུ་རྫོགས་པའི་སངས་རྒྱས་ཉིད་ཀྱིས་ཀྱང་ཁམས་གསུམ་འཁོར་བ་སྲིན་མོའི་གླིང་ལྟ་བུ་ལས་འགྲོ་བ་རྣམས་བསྒྲལ་ཏེ་ཐར་པའི་གྲོང་ཁྱེར་དུ་སྐྱེལ་བར་བྱེད་པས་ན། རྟ་ཅང་ཤེས་ལྟ་བུ་དེ་བཞིན་དུ་རྫོགས་པའི་སངས་རྒྱས་ནི་སྐུ་གསུང་ཐུགས་ཀྱི་ཉེས་སྤྱོད་མི་མངའ་བས་ན་གླང་པོ་ཆེན་པོ་སྟེ། དེའང་མདོ་ལས་འཆར་བྱེད་དེ་བཞིན་གཤེགས་པ་ནི་སྐུ་དང་གསུང་དང་ཐུགས་ཀྱི་ལས་ངན་པ་མི་མཛད་པས་ན་གླང་པོ་ཆེན་པོའོ། །ཞེས་གསུངས་པའི་ཕྱིར་རོ། རང་དོན་དུ་ཉོན་མོངས་པ་བག་ཆགས་དང་བཅས་པ་བཅོམ་པའི་སྤངས་པ་ཕུན་སུམ་ཚོགས་པས་ན། བྱ་བ་བྱས་ཤིང༌། གཞན་དོན་དུ་ལྷུན་གྱིས་གྲུབ་ཅིང་རྒྱུན་མི་ཆད་པའི་ཕྲིན་ལས་ཕུན་སུམ་ཚོགས་པས་ན། བྱེད་པ་བྱེད་པ། ཟག་བཅས་འབྲས་གྱུར་གྱི་ཕུང་པོ་སྡུག་བསྔལ་བདེན་པས་བསྡུས་པ་ཡོངས་སུ་དོར་བས་ན། ཁུར་བོར་བ། སྲིད་པ་འཁོར་བ་དང་ཞི་བ་མྱ་ངན་ལས་འདས་པའི་མཐའ་གཉིས་ལ་མི་གནས་པའི་རྟོགས་པ་ཕུན་སུམ་ཚོགས་པའི་ཆོས་སྐུ་མངོན་དུ་གྱུར་པས་ན་རང་གི་དོན་རྗེས་སུ་ཐོབ་པ། སྲིད་པ་ཕྱི་མ་རྣམས་སུ་སྦྱོར་བའམ་འཕེན་པར་བྱེད་པའི་ཟག་བཅས་རྒྱུར་གྱུར་གྱི་ཕུང་པོ་ལས་དང་ཉོན་མོངས་པ་རྒྱུ་ཀུན་འབྱུང་བདེན་པས་བསྡུས་པ་ཡོངས་སུ་སྤངས་པས་ན། སྲིད་པ་ཀུན་ཏུ་སྦྱོར་བ་ཡོངས་སུ་ཟད་པ། རྟོགས་པའི་ཆོས་ལམ་བསླབ་པ་གསུམ་པོ་བརྗོད་བྱར་ཆུད་པའི་ལུང་གི་ཆོས་བརྗོད་བྱེད་སྡེ་སྣོད་གསུམ་པོ་ནི་ཐོག་མཐའ་བར་གསུམ་དུ་དགེ་བའི་གསུང་རྨད་དུ་བྱུང་བ་ཡིན་པས་ན། ཡང་དག་པའི་བཀའ། འདོད་ཆགས་སོགས་ཉོན་མོངས་པའི་སྒྲིབ་པ་ལས་གཏན་དུ་གྲོལ་བའི་ཐུགས་རྩེ་གཅིག་ཏུ་མཉམ་པར་བཞག་པའི་ཏིང་ངེ་འཛིན་མཐའ་ཡས་པ་དང་ལྡན་པས་ན། ལེགས་པར་རྣམ་པར་གྲོལ་བའི་ཐུགས། འཁོར་གསུམ་དུ་རྣམ་པར་རྟོག་པའི་ཤེས་བྱའི་སྒྲིབ་པ་མ་ལུས་པ་ཐམས་ཅད་ལས། དཔེར་ན་སྐྱེས་བུ་འབྲུམ་ནད་ལས་ཐར་བ་བཞིན་དུ་ལེགས་པར་རྣམ་པར་གྲོལ་བའི་རྣམ་པ་ཐམས་ཅད་མཁྱེན་པའི་ཡེ་ཤེས་དང་ལྡན་པས་ན། ལེགས་པར་རྣམ་པར་གྲོལ་བའི་ཤེས་རབ་ཅན་ཏེ། དེ་ལྟ་བུའི་ཡོན་ཏན་དང་ལྡན་པའི་རྒྱལ་བ་དེ་དག་རྣམས་ཀྱིས་ཞེས་པ་ནི་ལེན་པ་པོ་དེ་ཉིད་ཆེ་བའི་ཡོན་ཏན་ཁྱད་པར་བརྗོད་པའི་སྒོ་ནས་སྨོས་པའོ། །
གཉིས་པ་ཅི་ཕྱིར་བླངས་པ་དགོས་པའི་དོན་བདུན་སྨོས་པ་ནི།
སྔོན་གྱི་རྒྱལ་བ་དེ་དག་གིས་དགོས་པ་ཅི་ཞིག་གི་ཆེད་དུ་གསོ་སྦྱོང་གི་སྡོམ་པ་བླངས་ཤེ་ན། དེའང་ཆེད་དུ་བྱ་བའི་དོན་རྣམ་པ་བདུན་གྱི་མཚོན་ཏེ། ཡུལ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི། དགོས་པ་མངོན་པར་མཐོ་བ་ལྷ་མིའི་ཡོན་ཏན་ཐོབ་པའི་སྒོ་ནས་གནས་སྐབས་བདེ་བར་བྱ་བའི་དོན་གྱི་ཕྱིར་དང༌། ངེས་པར་ལེགས་པ་བྱང་ཆུབ་གསུམ་གྱི་ཡོན་ཏན་ཐོབ་པའི་སྒོ་ནས་མཐར་ཐུག་ཕན་པར་བྱ་བའི་དོན་གྱི་ཕྱིར་དང༌། ཞེས་སྤྱིར་བསྟན་པའི་དགོས་པ་གཉིས་དང༌། དེ་ནས་བྱེ་བྲག་ཏུ་སྨོས་པ་དགོས་པའི་དོན་ལྔ་ནི་རིམ་པ་བཞིན་དུ་དེ་ལ་མི་མཐུན་པའི་ཕྱོགས་སུ་གྱུར་པ་གང་ཞིག མཐར་ཐུག་ཐར་པ་ལ་བར་དུ་གཅོད་པའི་སྒྲིབ་པ་ཀུན་ལས་རྣམ་པར་གྲོལ་བར་བྱ་བའི་དོན་གྱི་ཕྱིར་དང༌། གནས་སྐབས་མཐོ་རིས་དང་ཐར་པ་སྒྲུབ་པ་དང་ནི། མཐོ་རིས་ཀྱི་བདེ་བ་འགའ་ཞིག་ལ་བར་དུ་གཅོད་པར་བྱེད་པ་ཡང༌། ནང་གི་འབྱུང་བ་ཆ་མ་སྙོམས་པ་ལས་བྱུང་བ་རླུང་ལ་སོགས་པའི་ནད་ཀྱི་ཡ་ང་བ་མེད་པར་བྱ་བའི་དོན་གྱི་ཕྱིར་དང༌། དེ་བཞིན་དུ་ཕྱི་ཡི་འཚོ་བའི་ཡོ་བྱད་བསྐྱུངས་ཤིང་ལོངས་སྤྱོད་ཀྱིས་ཕོངས་པ་ལས་བྱུང་བའི་མུ་གེའི་ཡ་ང་བ་མེད་པར་བྱ་བའི་དོན་གྱི་ཕྱིར་དང༌། ཞེས་ནད་མུག་མཚོན་གྱི་བསྐལ་པ་རྣམས་སྲིད་པའི་བདེ་འབྱོར་ཉམས་པའི་རྒྱུ་ཡི་གཙོ་བོ་ཡིན་པས། འདིར་དོན་གཉིས་སྨོས་པས་མཚོན་ནས་གཞན་ཡང་སྣོད་བཅུད་ཀྱི་དཔལ་འབྱོར་ཉམས་པའི་རྒྱུ་འགྲོ་བ་རྣམས་ཀྱི་བསམ་སྦྱོར་ལོག་པ་དང༌། ས་གཡོ་དང་དམག་འཁྲུག་དང་ཆར་མི་སྙོམས་པ་སོགས་དང་མི་དང་མི་མིན་སོགས་ཀྱི་འཇིགས་པ་རྣམས་ཏེ་མདོར་ན་སྲིད་ཞིའི་རྒུད་པ་ཐམས་ཅད་ཞི་བར་བྱ་བའི་དོན་དུ་ཞེས་པའང་ཤུགས་ཀྱིས་གོ་བར་བྱའོ། དེ་བཞིན་དུ་མཐུན་པའི་ཕྱོགས་སུ་གྱུར་པ་གང་ཞིག་གནས་སྐབས་རྒྱུར་གྱུར་པའི་མཆོག་ཐར་པ་དང་མཐུན་པའི་ལམ་དྲན་པ་ཉེ་བར་བཞག་པ་བཞི་སོགས་བྱང་ཆུབ་ཀྱི་ཕྱོགས་དང་མཐུན་པ་ཉིད་ཀྱི་ཆོས་སུམ་ཅུ་རྩ་བདུན་པོ་རྣམས་ཡོངས་སུ་རྫོགས་པར་བྱ་བའི་དོན་གྱི་ཕྱིར་དང༌། མཐར་ཐུག་འབྲས་བུར་གྱུར་པའི་མཆོག་ཐར་པའི་ངོ་བོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རྟོགས་པ་ནི་སངས་རྒྱས་ཡིན་ཏེ་དེ་ཐོབ་པར་བྱ་བའི་དོན་གྱི་ཕྱིར་ཏེ། དེ་ལྟར་དགོས་པའི་དོན་བདུན་པོ་དེ་དག་གི་ཆེད་དུ་སྔོན་བསླབ་པ་དང་པོ་ལམ་དུ་ཞུགས་པའི་གནས་སྐབས་ནས་བཟུང་སྟེ། ཕྱིས་མངོན་པར་རྫོགས་པ་སངས་རྒྱས་ཐོབ་པའི་བར་དུ། བསྙེན་གནས་ཡན་ལག་བརྒྱད་པའི་གསོ་སྦྱོང་གི་སྡོམ་པ་འདི་ཡང་དག་པ་ངེས་པར་བླངས་ཤིང་དེ་དག་གི་བསླབ་བྱ་ཇི་ལྟར་བསྲུངས་པ་དེ་བཞིན་དུ་ཞེས་རྒྱལ་བས་ཇི་ལྟར་བླངས་པའི་དཔེ་སྣོས་ནས།
གཉིས་པ་དེ་ལྟར་རྗེས་སུ་ལེན་པར་དམ་བཅའ་བ་ནི།
དགོས་པའི་ཁྱད་པར་གོང་དུ་སྨོས་པ་དེ་བཞིན་དུ། ལེན་པ་པོའི་ཁྱད་པར་བདག་མིང་འདི་ཞེས་བགྱི་བས་ཀྱང༌། དུས་ཀྱི་ཁྱད་པར་དེང་ཉི་མ་མ་ཤར་བའི་དུས་འདི་ནས་བཟུང་སྟེ། ཇི་སྲིད་ཀྱི་ཚད་ནི་སང་གི་ཉི་མ་མ་ཤར་གྱི་བར་དུ། བསླབ་པའི་ཁྱད་པར་ཡན་ལག་བརྒྱད་པའི་གསོ་སྦྱོང་གི་སྡོམ་པ་ངེས་པར་བླང་ཞིང་བསྲུང་བར་བགྱིའོ་ཞེས་དམ་བཅའ་དང་བཅས་པའི་དོམ་པ་དངོས་སུ་ལེན་པའོ། །དེ་ལྟར་བསྙེན་གནས་ཡན་ལག་བརྒྱད་པའི་གཞུང་ཚིག་དུམ་བུ་བདུན་པ་འདི་ཉིད་ལ་ཚིག་འགྲེལ་ཉུང་བསྡུས་འདི་ལྟར་ཉེ་བར་མཁོ་བས་བྲིས་ཤིག་ཅེས་རྟ་ནག་སྤྲུལ་པའི་སྐུ་མཆོག་གི་ཞལ་སྔ་ནས་བཀའ་སྩལ་གནང་བ་མ་ལྡོག་ཙམ་དུ་ཟུར་མང་བ་༧པདྨ་བི་ཛས་བྲིས་པ་དགེ་ལེགས་སུ་གྱུར་ཅིག།
སྤྱན་རས་གཟིགས་ཀྱི་པོ་བསྟོད་ཀྱི་འགྲེལ་པ་དོན་དྲུག་མ་བཞུགས་སོ།།
ཐུགས་རྗེའི་ཞི་རླུང་ཀུན་ཏུ་རྒྱུ་བ་ཡིས། །
སྙན་པའི་དྲི་བསུང་མཁའ་དང་མཉམ་པ་ན། །
མེད་སྣང་སྲིད་པའི་ནགས་ཀླུང་སྟུག་པོའི་རྒྱན། །
འཇིག་རྟེན་དབང་ཕྱུག་པདྨ་དཀར་པོས་སྐྱོངས། །
དེ་ལ་འདིར་བདེ་ཆེན་ཞིང་ཁམས་དོན་དུ་གཉེར་བ་དང༌། །ཐར་པ་དོན་གཉེར་གྱི་གང་ཟག་རྣམས་ཀྱིས་འདི་ཕྱི་གཉིས་ཀྱི་ལམ་སྣ་འདྲེན་མཁན་ལྷག་པའི་ལྷ་ཞིག་མི་བསྟེན་ཐབས་མེད་ལ། དེའང་རྒྱུད་སྡེའི་ལྷ་ཚོགས་དཔག་ཏུ་མེད་པ་ཞིག་བཞུགས་པའི་ནང་ནས་མཆོག་དམན་ཐམས་ཅད་ལ་ཐུགས་རྗེ་དང་བྱིན་རླབས་ཁྱད་པར་དུ་འཕགས་པ། ཐ་ན་བྱིས་པ་གསོལ་འདེབས་ཤེས་ཡན་ལ་རྨི་ལམ་ཚུན་ཆད་ཀྱི་འཇིག་པ་སེལ་ཞིང༌། སྐྱེས་པ་དང་བུད་མེད་བྱིས་པ་ལ་སོགས་པ་སྣ་ཚོགས་པའི་གཟུགས་ཀྱི་ཞལ་གཟིགས་ལུང་བསྟན་སོགས་ཐུགས་རྗེ་དང་བྱིན་རླབས་ཀྱི་ཚན་ཁ་ཤིན་ཏུ་མྱུར་བ་འགྲན་ཟླ་མེད་པ་ནི། སྤྱན་རས་གཟིགས་དང་རྗེ་བཙུན་སྒྲོལ་མ་འདི་གཉིས་ཡིན་པར་གྲགས་སོ། དེ་སྒྲུབ་པར་བྱེད་པ་ལའང་བསྟོད་པའི་སྒོ་ནས་སྒྲུབ་པ་འདི་ནི་བསྐྱེད་རྫོགས་རྒྱ་ཆེན་མ་ཤེས་ནའང༌། རང་གི་མོས་གུས་བརྟན་པོ་ཞིག་གིས་བསྟོད་ན་སྟབས་ཤིན་ཏུ་བདེ་ཞིང་ལྷ་མཉེས་པའི་ཐབས་བླ་ན་མེད་པ་ནི་ཐུབ་པའི་རྒྱལ་མཆོག་བསྟོད་པས་གྲུབ་པར་མཛད་པ་པོ་ཞེས་པ་ལྟར་ཡིན་ནོ། བསྟོད་པ་ཁྱད་པར་དུ་འཕགས་པ་ནི། རྗེ་བཙུན་སྒྲོལ་མ་དཀར་ལྗང་གི་བསྟོད་པ་གཉིས་པོ་འདི་དང༌། འཕགས་པ་སྤྱན་རས་གཟིགས་ཀྱི་པོ་བསྟོད་འདི་དག་བོད་གངས་ཅན་གྱི་ལྗོང་འདི་ན། བྱིས་པ་ཡན་ཆད་ལ་ཆེར་བསླབ་མི་དགོས་པར་ཁ་འདོན་ཤེས་པ་འདི། བྱིན་རླབས་ཤིན་ཏུ་ཆེ་བའི་རྟགས་ཡིན་ཞིང༌། ཁྱད་པར་དུ་འཕགས་པ་སྤྱན་རས་གཟིགས་ནི་གངས་ཅན་བོད་ཀྱི་ལྷ་སྐལ་ཡིན་པས་དེ་བསྟོད་པས་སྒྲུབ་ན། ཚེ་འདི་ལ་ཞེ་སྡང་གི་རྒྱུད་རྩུབ་པོ་སོགས་ཡོངས་སུ་ཞི་ཞིང་བྱམས་སྙིང་རྗེ་བྱང་ཆུབ་ཀྱི་སེམས་རྒྱུད་ལ་སྐྱེ་བ་སོགས་ཅི་བསམ་ཆོས་བཞིན་འགྲུབ་པའི་ཡོན་ཏན་དང༌། ཕྱི་མ་དག་པའི་ཞིང་ཁམས་གང་འདོད་དུ་སྐྱེ་ཞིང་མཆོག་ཐུན་མོང་གི་དངོས་གྲུབ་ཐམས་ཅད་རིམ་པར་འགྲུབ་པ་ཡིན་ནོ། ༈
དེ་ལ་པོ་བསྟོད་འདི་མཛད་པ་པོའི་ཆེ་བ་དང༌། པོ་བསྟོད་ཀྱི་འགྲེལ་བ་དངོས་གཉིས་ལས། དང་པོ་༼པོ་བསྟོད་འདི་མཛད་པ་པོའི་ཆེ་བ་༽ནི།
ཇོ་བོ་བཅུ་གཅིག་ཞལ་གྱི་པོ་བསྟོད་འདི་མཛད་པ་པོ་ནི། དགེ་སློང་མ་དཔལ་མོ་སྟེ། དེ་ནི་རྒྱ་གར་ཨོ་རྒྱན་རྒྱལ་པོའི་སྲས་མོ་ཤིན་ཏུ་མཛེས་མ་ཞིག་ཁྱིམ་གྱི་ཉེས་དམིགས་གཟིགས་ནས་རབ་ཏུ་བྱུང་བའི་ཚུལ་ཁྲིམས་ཤིན་ཏུ་བཙུན་ཞིང་རིག་པའི་གནས་ལྔ་ལ་མཁས་ཀྱང༌། སྔོན་གྱི་ལས་ངན་སྨིན་པའི་མཛེས་ནད་སྡུག་པ་ཅན་གྱིས་ཟིན། ལག་གཉིས་ཆད་དེ་གྲོང་མཐའི་སྤྱིལ་པོ་ཞིག་ཏུ་བསྐྱལ་བས་ཤིན་ཏུ་ཐུགས་སྡུག་དྲག་པོས་བཤུམས་བཞིན་དུ་བཞུགས་པའི་རྨི་ལམ་ན། ཆོས་རྒྱལ་ཨིནྡྲ་བྷཱུ་ཏིས་འཕགས་པ་བསྒྲུབ་ན་མཆོག་འགྲུབ་པའི་ལུང་བསྟན་ལྟར། བླ་མ་དཔལ་གྱི་སེངྒེའི་མན་ངག་ལ་བརྟེན་ནས་ཁ་སར་པ་ཎིའི་ནགས་སུ་བསྒྲུབས་པས་ཅུང་སྐྱོ་བ་ན། ཡང་འཕགས་པ་འཇམ་དཔལ་གྱི་རྨི་ལམ་ལུང་བསྟན་ལྟར། རྡོ་རྗེ་གདན་གྱི་ཤར་ཕྱོགས་ལི་ཁ་ར་ཤིང་འཕེལ་གྱི་ནགས་སུ། འཕགས་པའི་སྐུ་རང་བྱོན་གྱི་དྲུང་ན། བསྙེན་གནས་དང་སྨྱུང་གནས་སྤེལ་ཏེ་འཕགས་པ་བསྒྲུབས་པས་ལོ་གཅིག་གི་མཚམས་ནས་སྐུ་ལུས་སྔར་བས་མཛེས་པར་སོར་ཆུད། ཕྱོགས་སྐྱོང་འབྱུང་པོ་ཐམས་ཅད་བྲན་དུ་ཁོལ། ཏིང་ངེ་འཛིན་གྱི་སྒོ་དུ་མ་འཁྲུངས། དེ་ནས་དགུང་ལོ་ཉེར་བདུན་ས་ག་ཟླ་བའི་ཚེས་གཅིག་ལ་རྗེ་བཙུན་སྒྲོལ་མས་ཞལ་བསྟན། ས་དང་པོ་ཐོབ། དུས་གསུམ་སངས་རྒྱས་ཀུན་གྱི་ཕྲིན་ལས་ཀྱི་བྱེད་པོར་ལུང་བསྟན། ཚེས་བརྒྱད་ལ་དོན་ཞགས་སོགས་ཀྲི་ཡའི་ལྷ་ཕལ་ཆེར་ཞལ་གཟིགས། ས་བརྒྱད་པ་ཐོབ། སྤྱན་རས་གཟིགས་ཀྱི་སྒོ་ནས་འགྲོ་བ་འདུལ་བར་ལུང་བསྟན། ཚེས་བཅོ་ལྔ་ལ་འཕགས་པ་ཕྱག་སྟོང་སྤྱན་སྟོང་གི་སྐུ་ནང་རྒྱུད་སྡེ་བཞིའི་ལྷ་ཚོགས་དང༌། བ་སྤུའི་ཁུང་བུ་རེ་རེ་ལ་ཡང་སངས་རྒྱས་ཀྱི་ཞིང་ཁམས་དཔག་ཏུ་མེད་པའི་བཀོད་པ་བཅས་ཞལ་གཟིགས་པ་ན། པོ་བསྟོད་འདིས་ཤར་བྱུང་དུ་བསྟོད་ཅིང་ལོ་བཅུ་གཉིས་སུ་དཀའ་བ་སྤྱད་པའི་ཡུས་ཆེ་གསོལ་བས། ང་དང་པོ་ནས་འདི་ན་ཡོད་ཀྱང་ཁྱོད་ལས་ཀྱི་སྒྲིབ་པས་མ་མཐོང་བ་ཡིན་གསུངས་ནས་བྱིན་གྱིས་བརླབས་ཤིང་ཆོས་བསྟན་པས། ས་བཅུའི་ཡོན་ཏན་ཡོངས་སུ་རྫོགས། སྐུ་ལུས་གསེར་མདོག་ཏུ་གྱུར། དེ་ནས་སྔགས་སྤྱོད་ལ་ཞུགས་པས། མི་ཀུན་གྱིས་སྐུར་བ་བཏབ་པ་ན། དེ་ཟློག་པའི་ཆེད་དུ་ཁ་སར་པ་ཎིའི་དུས་སྟོན་གྱི་ཁྲོམ་གསེབ་ཏུ། རང་གི་དབུ་གྲི་གུག་གིས་བཅད་དེ་མཁར་གསིལ་གྱི་རྩེར་བསྐྱོན་ནས་ནམ་མཁའི་སྤྲིན་གསེབ་ཏུ་གར་སྟབས་མཛད། སླར་ས་ལ་བབས་ཤིང་སྔ་མ་ལྟར་སོར་ཆུད་པར་མཛད་པས། ཁྲོམ་འདུས་པ་ཐམས་ཅད་དད་པ་ལ་བཀོད་ནས། སྤྱན་རས་གཟིགས་ཀྱི་རྟོགས་པ་གསུངས་པ་ཙམ་གྱིས། ཁྲོམ་དེ་དག་དང་ཡུལ་དེའི་ཕོ་མོ་ཐམས་ཅད་ཀྱིས་མཆོག་གི་དངོས་གྲུབ་ཐོབ་ནས་བྱ་ཁྱུ་ནམ་མཁའ་ལ་ལྡིང་བ་བཞིན་དུ་འཁོར་དང་བཅས་པ་མཁའ་སྤྱོད་དུ་དྲངས་པས་ཡུལ་ཁམས་ལན་གཅིག་སྟོངས་པར་གྲགས་སོ། དེ་ན་ཕྱི་ལྟར་དགེ་སློང་དཔལ་མོ། །ནང་ལྟར་རྗེ་བཙུན་སྒྲོལ་མ། གསང་བ་ལྟར་ཕག་མོ་དབུ་བཅད་མ་དངོས་ཡིན་པས་དགེ་སློང་མ་འདི་ནི་ཡོན་ཏན་འཕགས་པ་དངམཉམ་པ་སྟེ་འདི་ཨིནྡྲ་བྷཱུ་ཏིའི་ལྕམ་ལཀྵིཾ་ཀ་ར་ཡང་ཡིན་པར་བཞེད་པ་བཅས་པོ་བསྟོད་འདི་མཛད་པ་པོ་ནི་དེ་ལྟར་ཡིན་ནོ། །
གཉིས་པ་༼པོ་བསྟོད་ཀྱི་འགྲེལ་བ་དངོས་༽ནི།
དེ་ལྟར་པོ་བསྟོད་འདིའང་སྨྱུང་གནས་སོགས་ཀྱི་སྐབས་དང་དུས་རྒྱུན་འདོན་པའི་ཚེ་དོན་མ་ཤེས་བཞིན་དུ་ཚར་བརྒྱ་སྟོང་ཁྲི་འབུམ་སོགས་བཏོན་པ་ལས་དོན་ཤེས་པས་ཚར་གཅིག་བཏོན་པ་ཕན་ཡོན་ཆེ་བས་ན་འཕགས་པ་བཅུ་གཅིག་ཞལ་གྱི་པོ་བསྟོད་འདི་ཅུང་ཟད་འགྲེལ་བ་ལ་དོན་རྣམ་པ་དྲུག་སྟེ། མཚན་དོན་སྔོན་དུ་འགྲོ་བ་དང༌། གཞུང་དོན་བརྟེན་པ་ཡེ་ཤེས་ཀྱི་ཡོན་ཏན་ལ་བསྟོད་པ། རྟེན་སྐུའི་ཡོན་ཏན་ལ་བསྟོད་པ། མཛད་པ་ཕྲིན་ལས་ཀྱི་ཡོན་ཏན་ལ་བསྟོད་པ། དེ་ལྟར་བསྟོད་པའི་ཕན་ཡོན་བསྟན་པ། མཇུག་མཛད་བྱང་སྨོས་པ་དང་དྲུག་ལས། དང་པོ་ལ་མཚན་རྒྱ་སྐད་དུ་སྨོས་པ་ནི། 
རྒྱ་གར་ཡུལ་གྱི་སཾ་སྐྲ໏་ཏ་ལྷ་ཡི་སྐད་དུ། ཨཱརྱ་ཝ་ལོ་ཀི་ཏེ་ཤྭ་རཱ་ཡ་བྷིཀྵུ་ཤྲཱི་ན་རི་སྟོ་ཏྲ་ནཱ་མ། ཞེས་གསུངས། གཉིས་པ་བོད་སྐད་ལྟར་སྨོས་པ་ནི། བོད་གཙང་མའི་སྐད་དུ་བསྒྱུར་ན། འཕགས་པ་སྤྱན་རས་གཟིགས་དབང་ཕྱུག་ལ་དགེ་སློང་མ་དཔལ་མོས་བསྟོད་པ་ཞེས་བྱ་བ། ཞེས་དང༌། གསུམ་པ་སྐད་གཉིས་ཤན་སྦྱར་བ་ནི། ཨཱརྱ་ནི་འཕགས་པ། ཨ་ཝ་ལོ་ཀི་ཏེ་ཤྭ་རཱ་ཡ་ནི་སྤྱན་རས་གཟིགས་དབང་ཕྱུག་ལ། བྷིཀྵུ་ནི་དགེ་སློང་མ། ཤྲཱི་ན་རི་ནི་དཔལ་མོ། སྟོ་ཏྲ་ནི་སྟོད་པ། ནཱ་མ་ནི་ཞེས་བྱ་བའོ། །
གཉིས་པ་གཞུང་དོན་བརྟེན་པ་ཡེ་ཤེས་ཀྱི་ཡོན་ཏན་ལ་བསྟོད་པ་ནི།
རང་ཉིད་གང་དུ་གནས་པའི་ས་ཕྱོགས་དེ་ཉིད་དག་པའི་ཞིང་ཁམས་བདེ་བ་ཅན་གྱི་ཞིང་གི་བཀོད་པ་ལྟ་བུར་མོས་པའི་མདུན་གྱི་ནམ་མཁའི་གནས་སུ་རྒྱལ་བ་སྲས་དང་བཅས་པ་སྟོན་ཀའི་རྒྱུ་སྐར་ལྟར་བཀྲ་བའི་དབུས་སུ་པདྨ་འདམ་མ་འབུམ་ལྡན་གྱི་ལྟེ་བར་ཟླ་བའི་དཀྱིལ་འཁོར་ཟླུམ་པོ་ཡང་ཤིང་རྒྱ་ཆེ་བའི་སྟེང་ན། འཕགས་པ་སྤྱན་རས་གཟིགས་ཕྱག་སྟོང་སྤྱན་སྟོང་རྒྱན་དང་ཆ་ལུགས་ཐམས་ཅད་ཡོངས་སུ་རྫོགས་པ་བཞེངས་པའི་སྟབས་ཀྱིས་མཛེས་པར་བཞུགས་པ་རྒྱུ་སྐར་གྱི་དབུས་སུ་ཟླ་བ་ཉ་བའི་དཀྱིལ་འཁོར་ལྟ་བུ་མཛེས་ཤིང་ལྟ་ན་སྡུག་པ་ཡིད་ལ་དྲན་པ་ཙམ་གྱིས་ཟག་མེད་ཀྱི་བདེ་བ་སྐྱེད་པར་བྱེད་པ། བདག་དང་སེམས་ཅན་ཐམས་ཅད་ལ་སྲུང་སྐྱོབ་བྱིན་རླབས་ཀྱི་ཚུལ་དུ་བཞུགས་པའི་མཐའ་སྐོར་དུ་བདག་དང་སེམས་ཅན་ཐམས་ཅད་སྒོ་གསུམ་གུས་པ་ཆེན་པོས་དཔག་མེད་བཞི་ལྡན་གྱི་སྒོ་ནས་ཕྱག་དང་བསྟོད་པའི་ལས་རིམ་ལ་འཇུག་པ་ན། དགེ་སློང་མ་དཔལ་མོས་ལྷག་པའི་ལྷ་ལ་ངོ་ཆེན་གྱི་ཚུལ་དུ་རང་རེའི་མགོ་འདྲེན་མཛད་པར་མོས་ནས་ཕྱག་འཚལ་བཞིན་དུ་ཚིག་གི་དོན་ལ་སེམས་རྩེ་གཅིག་པས་འཕགས་པའི་ཡོན་ཏན་འདི་ལྟར་རྗེས་སུ་དྲན་པར་བྱ་སྟེ། ཨོཾ་གྱིས་ཚིག་གི་མགོ་འདྲེན་པར་བྱས་ནས་བོད་ཏེ་འཇིག་རྟེན་གསུམ་གྱི་མགོན་པོ་སྤྱན་རས་གཟིགས་དབང་ཕྱུག་ཕྱག་སྟོང་སྤྱན་སྟོང་དང་ལྡན་པ་ཁྱོད་ལ་སྒོ་གསུམ་གུས་པ་ཆེན་པོས་ཕྱག་འཚལ་ལོ། །ཞེས་ཚིག་འོག་མ་ཐམས་ཅད་ཀྱི་མདོར་བསྟན་པའོ། །དེ་ནས་མགོན་པོ་སྤྱན་རས་གཟིགས་འདིས་མཁྱེན་པའི་ཡེ་ཤེས་ཀྱི་སྒོ་ནས་འགྲོ་བ་འདུལ་བའི་ཚུལ། འཇིག་རྟེན་གྱི་ཁམས་རྣམས་སུ་བྱིན་རླབས་ཀྱི་རྩ་བ་བླ་མ་ཆོས་སྐུ་འོད་དཔག་མེད་ལ་སོགས་པ་བརྒྱུད་པ་དང་བཅས་པའི་རྣམ་པར་སྟོན་པ་གང་ཞིག་འདོད་ཁམས་དང་གཟུགས་ཁམས་དང་གཟུགས་མེད་ཁམས་བཅས་སྲིད་པ་གསུམ་གྱིས་བསྟོད་པའི་ཡུལ་དུ་གྱུར་པ་པོ་སྟེ་གཟུགས་མེད་པའི་ཁམས་ན་ཡང་སྔར་བསྟོད་པའི་བག་ཆག་ཡོད་པས་མི་འགལ་བ་ཐེག་པ་ཐུན་མོང་བའི་ལུགས་དང༌། ཐེག་ཆེན་གྱི་མདོ་འགའ་ཞིག་ལས། གཟུགས་མེད་པའི་ལྷ་ལ་གཞལ་ཡས་ཁང་ཡོད་པ་དང༌། སངས་རྒྱས་བཅོམ་ལྡན་འདས་ལ་གཟུགས་མེད་པའི་ལྷ་རྣམས་ཀྱིས་མེ་ཏོག་འཐོར་ཞིང་གཡས་ཕྱོགས་སུ་བསྐོར་བ་ལན་གསུམ་གསུམ་དང་བསྟོད་པ་ལ་སོགས་པ་བྱས་པར་གསུངས་པ་ལྟར་རོ། བརྩེ་བའི་ཐུགས་རྗེའི་སྒོ་ནས་འགྲོ་བ་འདུལ་བའི་ཚུལ། དངོས་གྲུབ་ཀྱི་རྩ་བ་ལོངས་སྐུ་ཡི་དམ་ལྷ་ཡི་གཙོ་བོ་སྤྱན་རས་གཟིགས་ཕྱག་སྟོང་སྤྱན་སྟོང་ལ་སོགས་པའི་རྣམ་པར་སྟོན་པ་གང་ཞིག་འདོད་ཁམས་ན་ཆེ་བའི་བདུད་དང་བཅས་པ་གཟུགས་ཁམས་ན་ཆེ་བའི་ཚངས་པ་དང་བཅས་པས་བསྟོད་པའི་ཡུལ་དུ་གྱུར་པ་པོ་དང༌། ནུས་པའི་མཐུ་སྟོབས་ཀྱི་སྒོ་ནས་འགྲོ་བ་འདུལ་བའི་ཚུལ། རྟེན་འབྲེལ་གྱི་རྩ་བ་མཁའ་འགྲོའི་གཙོ་བོ་སྒོ་གསུམ་རབ་ཏུ་སྡོམ་ཐུབ་པའི་བདུད་བཞིའི་གཡུལ་ལས་རྒྱལ་བའི་མཆོག་སྤྲུལ་སྐུ་པདྨ་འབྱུང་གནས་ལ་སོགས་པའི་རྣམ་པར་སྟོན་པའི་མགོན་པོ་སྤྱན་རས་གཟིགས་གང་ཞིག་དད་ལྡན་གྱི་འགྲོ་བ་ཀུན་གྱིས་བསྟོད་པས་མྱུར་དུ་གྲུབ་པར་མཛད་པ་པོ་དང༌། གོང་དུ་བཤད་པ་དེ་ལྟ་བུའི་སྒོ་ནས། འདོད་པའི་ཁམས་ཀྱི་འཇིག་རྟེན་དང་གཟུགས་ཀྱི་ཁམས་དང་གཟུགས་མེད་པའི་ཁམས་བཅས་འཇིག་རྟེན་གསུམ་གྱི་སེམས་ཅན་རྣམས་ཐར་བ་དང་ཐམས་ཅད་མཁྱེན་པའི་ལམ་དུ་བཀོད་པ་ལ་ཐུགས་བསྐྱེད་ཁྱད་པར་དུ་འཕགས་པའི་མགོན་པོ་མཆོག་ཏུ་གྱུར་པ་སྤྱན་རས་གཟིགས་དབང་ཁྱོད་ལ་སྒོ་གསུམ་གུས་པ་ཆེན་པོས་ཕྱག་འཚལ་ལོ་ཞེས་མཁྱེན་བརྩེ་ནུས་པའི་ཡེ་ཤེས་ཀྱི་སྒོ་ནས་རྩ་བ་གསུམ་གྱི་རང་བཞིན་དུ་གྱུར་པ་ལ་བསྟོད་ཅིང་ཕྱག་མཛད་པ་ཡིན་ཏེ་ཕྱག་འཚལ་འདི་འོག་མ་ཀུན་ལ་སྦྱར་དགོས་པ་ཡིན་ནོ། དེའང་སྤྱོད་འཇུག་ལས། དེ་བས་རྒྱལ་བ་འགྲོ་བའི་མགོན། །འགྲོ་བ་སྐྱོབ་པའི་དོན་བརྩོན་པ། །སྟོབས་ཆེན་འཇིགས་པ་ཀུན་སེལ་ལ། །དེ་རིང་ཉིས་ནས་སྐྱབས་སུ་མཆི། །ཞེས་པ་ལྟར་རོ། །
གསུམ་པ་རྟེན་སྐུའི་ཡོན་ཏན་ལ་བསྟོད་པ་ནི།
བདེ་གཤེགས་དཔག་མེད་སྐུ་སྟེ་སྐུ་བཟང་འཛིན་པ་པོ་ཞེས་པ་ནས་སྟ་ཟུར་དཀྲིས་པའི་རས་བཟང་ཤམ་ཐབས་འཛིན་པ་པོ་ཞེས་པའི་བར་གྱིས་བསྟན་ཏེ། དེའང་འཕགས་པ་སྤྱན་རས་གཟིགས་འདི་འདུལ་བྱ་ཐུན་མོང་བའི་ངོར་ས་བཅུའི་བྱང་ཆུབ་སེམས་དཔའ་ལ་སོགས་པར་སྣང་ཡང༌། དོན་ལ་བདེ་གཤེགས་དཔག་ཏུ་མེད་པའི་རང་བཞིན་ཏེ། ཆོས་སྐུའི་ངོ་བོ་གཟི་བརྗིད་འོད་དཔག་མེད། །ལོགས་སྐུ་ནམ་མཁའ་རྒྱལ་པོ་གངས་ཆེན་མཚོ། །རྒྱུད་པདྨ་དྲྭ་བ་སོགས་ནས་གསུངས་པའི་སྤྲུལ་སྐུ་སེངྒེ་སྒྲ་སོགས་རིགས་བཅུས་གཙོས་བྱེ་བ་གྲངས་མེད། ཡང་སྤྲུལ་ཕྱག་སྟོང་ལས་འཁོར་ལོས་སྒྱུར་བའི་རྒྱལ་པོ་སྟོང་དང༌། སྤྱན་སྟོང་ལས་སྐལ་པ་བཟང་པོའི་སངས་རྒྱས་སྟོང་སོགས་ནམ་མཁའ་དང་མཉམ་པར་སྤྲུལ་པ་ལས། ཁྱད་པར་དུ་སྐུའི་ངོ་བོ་ཞལ་བཅུ་གཅིག་པ། གསུང་སྤྲུལ་ཡི་གེ་དྲུག་པ། ཐུགས་སྤྲུལ་ཡེ་ཤེས་ཀྱི་མགོན་པོ་ཕྱག་དྲུག་པ། ཡོན་ཏན་གྱི་སྤྲུལ་པ་དབང་ཆེན་རྟ་མགྲིན། ཕྲིན་ལས་ཀྱི་སྤྲུལ་པ་འཇིགས་པ་བརྒྱད་སྐྱོབ་དང་སྒྲོལ་མ་དཀར་སྔོན་སོགས་དང་གཞན་ཡང་ཉི་མ་དང་ཟླ་བ། བྱ་དང་རི་དྭགས། གྲུ་དང་ཟམ་པ། གདོལ་པ་དང་སྨད་འཚོང་སོགས་གང་ལ་གང་འདུལ་གྱི་སྤྲུལ་པས་འགྲོ་བ་ནམ་མཁའ་དང་མཉམ་པའི་དོན་མཛད་པ་བཅས་བདེ་གཤེགས་དཔག་ཏུ་མེད་པ་མཚོན་པའི་ཕྱིར་དུ་ཞལ་བཅུ་གཅིག་པའི་སྐུ་སྟེ་ཞི་བའི་ལས་ཅན་རྩ་ཞལ་དཀར་པོ། གཡས་ལྗང༌། གཡོན་དམར་བ། དེའི་སྟེང་མ་རྒྱས་པའི་ལས་ཅན་དབུས་ལྗང༌། གཡས་དམར། གཡོན་དཀར་བ། དེའི་སྟེང་མ་དབང་གི་ལས་ཅན་དབུས་དམར། གཡས་དཀར། གཡོན་ལྗང་བ་བཅས་ཞི་འཛུམ་ལོངས་སྐུའི་རྒྱན་ལྡན་ཞལ་དགུ། དེའི་སྟེང་མ་དྲག་པོའི་ལས་ཅན་ཁྲོ་ཞལ་ནག་པོ་མཆེ་བ་གཙིགས་པ་ཁྲོ་བའི་ཆས་ཅན་རྣམས་ཀྱི་ལས་བཞིའི་སྒོ་ནས་འགྲོ་བའི་དོན་སྣ་ཚོགས་མཛད་པ་དེ་ལྟ་བུར་སྐུ་མཚན་བཟང་དང་དཔེ་བྱད་ཀྱིས་མཛེས་པའི་རང་བཞིན་འཛིན་པ་པོ་ཁྱོད་ལ་ཕྱག་འཚལ་ལོ། །ཁྲོ་ཞལ་གྱི་སྟེང་དུ་གྲུབ་གཉིས་ཀྱི་བྱིན་རླབས་སྩོལ་བའི་བརྡར་རིགས་བདག་བླ་མ་བདེ་གཤེགས་སྣང་བ་མཐའ་ཡས་ཀྱི་མགྲིན་པ་ཡན་ཆད་སྣང་བ་རང་གི་དབུ་རྒྱན་དུ་འཛིན་པ་པོ་སྟེ་ས་བཅུ་གཅིག་རྫོགས་པའི་ཕྱིར་ཞལ་བཅུ་གཅིག་དང་ལྡན་པ་དང༌། རྩ་བའི་ཕྱག་བརྒྱད་ལས་གཡས་ཀྱི་གསུམ་པས་ནི་ཐབས་ཀྱིས་འགྲོ་དོན་མཛད་པ་མཚོན་པའི་ཕྱིར་མཆོག་སྦྱིན་གྱི་ཕྱག་ནས་འབབ་པའི་འོ་མའི་རྒྱུན་གྱིས་ཡི་དྭགས་རྣམས་ཀྱི་བཀྲེས་སྐོམ་སེལ་བ་པོར་གྱུར་པ་དང༌། འདིར་གོང་འོག་ཐམས་ཅད་དུ་པོ་ཞེས་པ་ཐམས་ཅད་ནི་ལས་དེའི་བྱེད་པ་པོར་མཚོན་པའི་བདག་སྒྲ་ཡིན་ནོ། །ཤེས་རབ་པདྨ་ལྟར་རྒྱས་པ་མཚོན་པའི་ཕྱིར་ཕྱག་གཡོན་གསུམ་གསེར་གྱི་པདྨས་རྣམ་པར་བརྒྱན་པ་པོ་ཁྱོད་ལ་ཕྱག་འཚལ་ལོ། རྩ་ཕྱག་ལྷག་མ་དྲུག་གི་ཕྱག་རྒྱའི་བརྡ་དོན་ཀྱང་འདིས་མཚོན་ནས་གོ་དགོས་སོ། །གསང་སྔགས་ཀྱི་དམ་ཚིག་རྫོགས་པ་མཚོན་པའི་ཕྱིར་དྲི་ཞིམ་གྱི་ངད་དང་ལྡན་པའི་དབུ་སྐྲ་རལ་པའི་ཕྲེང་བ་དམར་སེར་ཁྲོ་ཞལ་གྱི་དབུ་ལ་འཁྱུག་པ་པོ་ལ་ཕྱག་འཚལ་ལོ། །ཞི་ཞལ་འོག་མ་དགུ་པོའི་དབུ་སྐྲ་ལ་དམར་སེར་གྱི་ཉམས་ཙམ་རེ་ཡོད་པར་གོ་དགོས་སོ། ཟག་མེད་ཀྱི་བདེ་ཆེན་རྒྱས་པའི་ཕྱིར་ཞལ་རས་ཐམས་ཅད་ལང་ཚོ་རབ་ཏུ་རྒྱས་པ་ཉ་གང་ཟླ་བ་ལྟ་བུར་མཛེས་པ་པོ་ལ། དྲི་མེད་ཀྱི་མཁྱེན་གཉིས་རྒྱས་པའི་ཕྱིར་ཞལ་རེ་ལ་སྤྱན་གྱི་དབང་པོ་མེ་ཏོག་པདྨའི་འདབ་མ་ལྟ་བུ་མཆོག་ཏུ་མཛེས་པས་བཟང་ཞིང་སེམས་ཅན་ཀུན་ལ་ཁྱབ་པར་གཟིགས་པས་ཡངས་པ་པོ་ལ། དང་པོ་བྱང་ཆུབ་མཆོག་ཏུ་ཐུགས་བསྐྱེད་པ་ནས་བཟུང༌། སྤྱན་རས་གཟིགས་ནི་གཞན་དོན་སྙིང་རྗེའི་མངའ་བདག་ཡིན་པས་རང་དོན་གྱི་སྐྱོན་གྱིས་མ་གོས་པ་མཚོན་པའི་ཕྱིར་སྐུ་མདོག་ཁ་བ་གསར་པ་དང་དུང་ལྟར་རྣམ་པར་དཀར་ཞིང་ཚུལ་ཁྲིམས་ཀྱི་དྲི་ངད་ལྡན་པ་པོ་ལ། ནང་ཡོན་ཏན་གྱི་རྒྱན་རྣམས་རྫོགས་པའི་ཕྱིར་སྐུ་དེ་ལ་མགུལ་རྒྱན་དང་སེ་མོ་དོ་དང་དོ་ཤལ་གྱི་ཕྲེང་བ་རྣམས་དྲི་མེད་འོད་ཆགས་མུ་ཏིག་གི་ཚོམ་བུ་དང་ལྡན་པ་འཛིན་པ་པོ་ལ། ཚངས་པ་དང་བརྒྱ་བྱིན་སོགས་ཀྱི་ཁེངས་པ་གཞོམ་ཞིང་མ་རིག་པའི་མུན་པ་སེལ་བའི་ཕྱིར་ལྷ་ལས་འདས་པའི་འོད་ནི་སྐུ་དེ་ལ་ཤིན་ཏུ་མཛེས་པའི་འོད་ཟེར་ཉི་མའི་སྐྱ་རེངས་ལྟ་བུ་དང་ལྗང་གུ་དང་མཐིང་འོད་དང་འཇའ་རིས་དང་དམར་པོ་སོགས་པས་བརྒྱན་པ་པོ་ལ། ཐབས་མཁས་ཀྱི་ཕྱག་གིས་འགྲོ་བ་འདུལ་ཞིང་ཐུགས་རྗེའི་སྤྱན་གྱིས་རྟག་ཏུ་གཟིགས་པ་མཚོན་པའི་ཞིར་པདྨའི་ཞེང་བ་ཕྱི་ནང་དུ་མས་འཁོར་ཡུག་ཏུ་ཁེབས་པའི་མཚོ་ལྟར་མཐིལ་དུ་སྤྱན་སྟོང་ཕྲག་དང་ལྡན་པ་མཆོག་སྦྱིན་གྱི་ཕྱག་རྒྱ་མཛད་པའི་ཕྱག་ལག་སྟོང་ནི་གྲལ་དུ་འགྲིགས་པས་དངར་བར་བྱས་པ་པོ་ལ་ཕྱག་འཚལ་ལོ། །ཕྱག་ལག་དེའང་ཁ་དོག་ཤིན་ཏུ་དང་བ་སྟོན་ཁའི་སྤྲིན་གྱི་མདོག་དང་ལྡན་ཞིང་གཞོན་ཤ་དང་ལྡན་པ་པོ་ལ། དཔུང་གདུབ་ཀྱི་རིན་ཆེན་མང་པོས་དཔུང་པ་གཉིས་ནི་བརྒྱན་པ་པོ་ལ། ཐབས་ཞི་བས་འགྲོ་བ་འདུལ་བའི་ཕྱིར་དཔག་གསམ་གྱི་ལྗོན་ཤིང་སོགས་ཀྱི་ལོ་མའི་མཆོག་ལྟར་ཕྱག་མཐིལ་གྱི་རེག་བྱ་འཇམ་ཞིང་གཞོན་ཤ་དང་ལྡན་པ་པོ་ལ། ཐུགས་རྗེའི་རླན་དང་མི་བྲལ་བ་མཚོན་པའི་ཕྱིར་སྙིང་རྗེ་ལྡན་པའི་རི་དྭགས་ཀྲིཥྞ་ས་རིའི་པགས་པ་རློན་པ་ཕྲག་ལ་བཀལ་བས་ནུ་མ་གཡོན་པ་བཀབ་པ་པོ་ལ། འཕགས་པ་ཡན་ལག་བརྒྱད་མཚོན་པའི་ཕྱིར་རིན་པོ་ཆེའི་སྙན་ཆ་གཡས་གཡོན་དང་ཕྱག་ལག་གཉིས་ཀྱི་གདུ་བུས་མཛེས་པར་སྒེག་ཅིང་མདོར་ན་རིན་པོ་ཆེའི་དབུ་རྒྱན་དང༌། སྙན་རྒྱན་གཉིས། མགུལ་རྒྱན་དང༌། སེ་མོ་དོ། དོ་ཤལ་གསུམ། དཔུང་པ་དང་ཕྱག་གི་གདུ་བུ། ཞབས་ཀྱི་གདུ་བུ། དྲིལ་བུ་གཡེལ་ཁས་བརྒྱན་པའི་གསེར་གྱི་སྐ་རགས་བཅས་གོང་འོག་ནས་བསྟན་པའི་རིན་པོ་ཆེའི་རྒྱན་བརྒྱད་པོ་རྣམས་འཆང་བ་པོ་ལ། སྙིང་རྗེ་ཆེན་པོས་སྲིད་པར་བཞུགས་ཀྱང་སྲིད་པའི་སྐྱོན་གྱིས་མི་གོས་པ་མཚོན་པའི་ཕྱིར་འདམ་རྫབ་སོགས་ཀྱི་དྲི་མ་མེད་པ་མེ་ཏོག་པདྨའི་མཆོག་དང་བྱང་ཆུབ་སེམས་ཀྱི་ཆ་ཤས་གང་བ་མཚོན་པའི་ཕྱིར་ཟླ་བ་ཉ་གང་བ་བཅས་ཀྱི་གདན་ལ་གནས་པ་པོ་ལ། ཤེས་རབ་ཆེན་པོས་ཆོས་ཀུན་གྱི་ལྟེ་བ་མཐའ་བྲལ་དབུ་མའི་དོན་རྟོགས་པས་སྒྲིབ་པའི་རྩུབ་རེག་སྤངས་པ་མཚོན་པའི་ཕྱིར་སྐུའི་ལྟེ་བ་གཡས་སུ་འཁྱིལ་བའི་ངོས་ནི་པདྨའི་འདབ་ལྟར་འཇམ་པ་པོ་ལ། དྲན་ཤེས་བག་ཡོད་ཀྱི་ཐུགས་རྒྱུད་སྡོམ་པ་མཚོན་པའི་ཕྱིར་གསེར་གྱི་སྐ་རགས་མཆོག་ལ་དྲྭ་བ་དྲྭ་ཕྱེད་ཀྱི་ཚུལ་དུ་ནོར་བུས་སྤྲས་པ་པོ་ལ། ཁྲེལ་ངོ་ཚ་དང་བཅས་པའི་ཚུལ་ཁྲིམས་དང་ལྡན་པར་མཚོན་ཕྱིར་སྐུ་རྐེད་ཀྱི་སྟ་ཟུར་གཉིས་ནས་ཟླུམ་པོར་དཀྲིས་པའི་ཀ་ཤི་ཀའི་རས་བཟང་པོའི་ཤམ་ཐབས་འཛིན་པ་པོ་ཁྱོད་ལ་ཕྱག་འཚལ་ལོ། །ཞེས་པའོ། །
བཞི་པ་མཛད་པ་ཕྲིན་ལས་ཀྱི་ཡོན་ཏན་ལ་བསྟོད་པ་ནི།
ཐུབ་པའི་མཁྱེན་མཆོག་ནས་འོ་མའི་མཚོ་དང་ཆུ་ཡི་མཚོ་ལས་སྒྲོལ་བ་པོ་ཞེས་པའི་བར་གྱིས་བསྟན་ཏེ། འོག་གི་ཡོན་ཏན་འདི་དག་རང་ལ་མངའ་བཞིན་དུ་གཞན་ལ་ཕྲིན་ལས་འཇུག་པ་ཡིན་པས་སྒྲིབ་གཉིས་ཀྱི་སྤང་བྱ་རྩད་ནས་བསྡམས་ཐུབ་པའི་ཇི་ལྟར་ཇི་སྙེད་རྟོགས་པའི་མཁྱེན་གཉིས་མཆོག་གིས་གདུལ་བྱ་མཆོག་བྱང་སེམས་ཀྱི་རིགས་ཅན་རྣམས་ནི་སྐྱེས་བུ་རང་སྟོབས་ཀྱིས་བརྒལ་དཀའ་བ་འཁོར་བའི་རྒྱ་མཚོ་ཆེན་པོའི་ཕ་རོལ་ཐེག་པ་ཆེན་པོའི་བྱང་ཆུབ་ཀྱི་ས་ལ་ཕྱིན་པར་མཛད་པ་པོ་ལ། བྱང་ཆུབ་མཆོག་གི་གོ་ཕང་དེ་ཉིད་བརྙེས་པའི་རྒྱུ་བསྐལ་ཆེན་གྲངས་མེད་གསུམ་ལ་སོགས་པའི་ཡུན་ལ་བསོད་ནམས་ཀྱི་ཚོགས་མང་པོ་ཉེ་བར་རང་གི་བསགས་ནས་གཞན་ལ་བསགས་པའི་ཐབས་སྟོན་པ་པོ་ལ་ཕྱག་འཚལ་ལ་ཞིང་བསྟོད་པའོ། །གདུལ་བྱ་འབྲིང་པོ་ཉན་རང་གི་རིགས་ཅན་རྣམས་ཐེག་པ་འབྲིང་པོ་རང་རྒྱལ་དང་ཐེག་དམན་ཉན་ཐོས་ཀྱི་བྱང་ཆུབ་ལ་བཀོད་པའི་སྒོ་ནས་རྟག་ཏུ་ཁམས་གསུམ་ཐར་པས་བདེ་བའི་ཕྱིར་ན་འབྱུང་བ་སྐྱེ་བའི་སྡུག་བསྔལ་དང་འཁོར་བ་ན་གནས་པའི་སྡུག་བསྔལ་དང་རྒ་བའི་སྡུག་བསྔལ་དང་ནད་ཀྱིས་ན་བའི་སྡུག་བསྔལ་བཞི་སེལ་བ་པོ་ལ། འབྲས་བུ་སྐྱེ་གནས་རྒ་ན་བཞི་པོ་དེའི་རྒྱུ་ཉོན་མོངས་དུག་གསུམ་རྩད་ནས་སྤོང་བའི་ཐབས་སྟོན་པས་སྤང་བ་མཐར་ཕྱིན་པར་མཛད་ཅིང་གདུལ་བྱ་གསང་སྔགས་ཀྱི་རིགས་ཅན་ཕལ་ཆེར་ནི་དག་པ་མཁའ་སྤྱོད་ཀྱི་ཞིང་ན་ལོངས་སྤྱོད་པའི་ཐབས་སྟོན་པ་པོ་ལ། འདིར་སྟོན་པ་པོ་ཞེས་པ་བར་གྱི་གསལ་བྱེད་ཡིན་པས་གོང་འོག་ཕྲིན་ལས་ཀྱི་ཚིག་མཐའ་གང་འོས་ཀུན་ལ་བྱར་ཤེས་དགོས་སོ། །ལུས་ཅན་ཀུན་གྱི་ནང་ན་མཆོག་ཏུ་གྱུར་པ་སྤྱན་རས་གཟིགས་ཁྱོད་ནི་གདུལ་བྱ་དམན་པ་རྣམས་ལྟ་བུའི་བདུད་དང་གནོད་སྦྱིན་སོགས་འབྱུང་པོ་ངན་པའི་དཔུང་འཁྲུགས་པ་ལས་རྒྱལ་བར་མཛད་པ་པོ་ལ། འཕགས་པ་ཁྱོད་ཀྱི་སྐུའི་གཡོ་བ་ཐམས་ཅད་སེམས་ཅན་རྣམས་ལ་ཕན་བདེའི་ཐབས་ཁོ་ནར་འགྱུར་ཏེ་ཐ་ན་གསེར་གྱི་རྐང་གདུབ་ཀྱི་སྒྲ་ཡིས་ཞབས་གཉིས་ཀྱང་འགྲོ་བའི་ཡིད་དུ་འོང་བ་པོ་ལ་ཕྱག་འཚལ་ལོ་ཞེས་པ་སྟེ། འཕགས་པ་ལྷས། སངས་རྒྱས་རྣམས་ཀྱི་གཡོ་བ་ནི། །འགའ་ཡང་དོན་མེད་མ་ཡིན་ཏེ། །དབུགས་ཀྱང་སེམས་ཅན་ཐམས་ཅད་ལ། །སྨན་སླད་ཁོ་ནར་ཡང་དག་འབྱུང༌། །ཞེས་གསུངས་པ་ལྟར་རོ། སྐྱེས་བུ་ཆུང་ངུའི་རིགས་ཅན་གདུ་བྱ་དམན་པ་རྣམས་ནི། བྱམས་སྙིང་རྗེ་དགའ་བ་བཏང་སྙོམས་ཏེ་ཚད་མེད་བཞི་སྒོམ་པ་དང༌། སྟོན་པའི་ཉན་ཐོས་བྱེ་བ་སྡུམ་པ་དང༌། ཕྱོགས་བཞིའི་དགེ་འདུན་ལ་མཆོད་པ་དང༌། སྔར་མ་བྱས་པའི་ཕྱོགས་སུ་མཆོད་རྟེན་བྱེད་པ་བཅས་བཞི་པོ་ནི་གཟུགས་ཁམས་ཚངས་པའི་འཇིག་རྟེན་ན་སྐྱེ་ཞིང་གནས་པའི་རྒྱུ་ཡིན་པས་ཚངས་པའི་གནས་པ་བཞི་ཡིས་འགྲོ་བ་རྣམས་ལ་དབེན་པ་སྟེ་མཛེས་པར་མཛད་པ་པོ་ལ། གདུལ་བྱ་སྤྱོད་པ་མ་ཞི་བ་རྣམས་ལ་ཞི་ཞིང་དུལ་བའི་ཐབས་སྟོན་པའི་ཕྱིར་དུ་སྐུའི་ཚུལ་ཡང་བྱ་ངང་པའི་རྒྱལ་པོ་འགྲོས་འདྲས་དང་གླང་ཆེན་དྲེགས་ལྡན་གཞན་ལ་མི་འཇིགས་པར་དལ་གྱིས་འགྲོ་བ་ལྟར་གཤེགས་པ་པོ་ལ། ཕྲིན་ལས་ཐམས་ཅད་མདོར་བསྡུ་ན་གཅིག་ཏུ་འདུ་སྟེ་ཐེག་ཆེན་ཚོགས་གཉིས་ཡོངས་རྫོགས་རང་གི་ཉེ་བར་བསགས་ཤིང་གཞན་ལ་དེ་བསྟན་པ་དོན་དུ་གཉེར་བ་པོ་ལ། རྒྱུ་ཚོགས་གཉིས་པོ་དེས་འབྲས་བུ་སྲིད་ཞིའི་མཐའ་གཉིས་ལས་འདས་པ་རྫོགས་པའི་སངས་རྒྱས་ཀྱི་གོ་འཕང་སྒྲུབ་པར་བྱེད་པས་རྒྱལ་བའི་ཕྲིན་ལས་མཐར་ཐུག་ནི་འདི་གཅིག་པུར་འདུའོ། དེ་ནས་སྙིང་རྗེ་རྩ་བ་ཅན་བསོད་ནམས་ཀྱི་ཚོགས་ཀྱིས་འོ་མའི་མཚོ་ལྟ་བུ་ཞི་བའི་མཐའ་དང་སྟོང་ཉིད་སྤྲོད་བྲལ་རྟོགས་པའི་ཡེ་ཤེས་ཀྱི་ཚོགས་ནི་ཆུ་ཡི་མཚོ་ལྟ་བུ་སྲིད་པའི་མཐའ་ལས་སྒྲོལ་ཏེ་འབྲས་བུ་སྐུ་གཉིས་ཀྱི་ས་ལ་བཀོད་པར་མཛད་པ་པོ་ལ་བསྟོད་ཅིང་ཕྱག་འཚལ་ལོ་ཞེས་པའོ། །
ལྔ་པ་དེ་ལྟར་བསྟོད་པའི་ཕན་ཡོན་བསྟན་པ་ནི།
གང་ཞིག་རྟག་ཏུ་ནས་འཇིག་རྟེན་འཇིག་རྟེན་ལས་འདས་དགོས་པ་ཀུན་འགྲུབ་འགྱུར་ཞེས་པའི་བར་གྱིས་བསྟན་ཏེ། བསྟོད་པ་པོ་གང་ཞིག་དུས་ཀྱི་ཁྱད་པར་རྟག་ཏུ་ནམ་གྱི་ཁྱད་པར་ཐོ་རངས་ཀྱི་དུས་སུ་མལ་ནས་ལངས་ནས་ཀུན་སློང་གི་ཁྱད་པར་བླ་མ་སྤྱན་རས་གཟིགས་ལ་ངན་རྟོག་ཐམས་ཅད་ངང་གིས་འགག་ཐུབ་པ་ལྟ་བུའི་ཡིད་གུས་པའི་ཤུགས་ཆེན་པོ་ཡིས། ཚོགས་ཞིང་གི་ཁྱད་པར་སྔར་བཤད་པའི་སྤྱན་རས་གཟིགས་ཀྱི་དབང་པོའི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཡིད་ལ་ཡང་ཡང་རྗེས་སུ་དྲན་ནས་སེམས་པར་བྱེད་ཅིང༌། ངག་གུས་པས་བསྟོད་པའི་མཆོག་པོ་བསྟོད་འདི་སྒྲ་དག་ཅིང་སྒྲ་ཧ་ཅང་ཆུང་བ་ཡིན་པས་གསལ་བར་འདོན་བྱེད་ན། བསྟོད་པ་པོ་དེ་ནི་སྐྱེས་པའམ་ནི་བུད་མེད་གང་ཡིན་ཀྱང་རུང་སྟེ། སྐྱེ་བ་འདི་ལ་བྱམས་དང་སྙིང་རྗེ་ཆེ་ཞིང་ཀུན་གྱི་ཡིད་དུ་འོང་བ་དང་འཁོར་སློབ་ལོངས་སྤྱོད་རྒྱས་ཤིང་ནད་གདོན་བར་ཆད་ཞི་བ་དང་བཙའ་སད་སེར་གསུམ་ཞི་ཞིང་ཡུལ་ལ་བདེ་སྐྱིད་འབྱུང་བ་དང་བློ་ཆོས་ལམ་དུ་འགྲོ་ཞིང་དུས་མིན་འཆི་བ་ཟློག་པ་སོགས་དང་མ་འོངས་པ་བྱང་ཆུབ་མ་ཐོབ་བར་གྱི་སྐྱེ་བ་ཚེ་རབ་ཐམས་ཅད་དུ། འཇིག་རྟེན་གྱི་ཡོན་ཏན་མཐོ་རིས་ལྷ་མིའི་ལུས་དང་ལོངས་སྤྱོད་ཆོས་ཀྱི་ཡོན་ཏན་གོང་ནས་གོང་དུ་འཕེལ་བ་སོགས་སྔར་བཤད་པ་རྣམས་དང་འཇིག་རྟེན་ལས་འདས་པའི་ཡོན་ཏན་བདེ་བ་ཅན་སོགས་ཞིང་ཁམས་རྣམ་དག་ཏུ་སྐྱེ་བ་དང་ས་དང་ལམ་གྱི་ཡོན་ཏན་ཐམས་ཅད་རྫོགས་ཤིང་སངས་རྒྱས་ཀྱི་གོ་འཕང་འཐོབ་པ་བཅས་མདོར་ན་ཐུབ་པའི་རྒྱལ་མཆོག་བསྟོད་པས་གྲུབ་པར་གསུངས་པ་ལྟར་རང་གིས་ཇི་ལྟར་བསམ་པའི་དགེ་ལེགས་ཀྱི་དགོས་པ་མ་ལུས་པ་ཀུན་ཏུ་ལྷུན་གྱིས་འགྲུབ་པར་འགྱུར་རོ། །
དྲུག་པ་མཇུག་མཛད་བྱང་སྨོས་པ་ནི།
འཕགས་པ་སྤྱན་རས་གཟིགས་དབང་ཕྱུག་ལ་དགེ་སློང་མ་དཔལ་མོས་ལི་ཁ་ར་ཤིང་འཕེལ་དུ་བསྟོད་པ་མཛད་པ་རྫོགས་སོ།། །ཞེས་པའོ། །ཞེས་པོ་བསྟོད་ཀྱི་འགྲེལ་ཆུང་འདིའང་ལྷག་པའི་མཆོག་འདིའི་སྒོ་ནས་རང་གཞན་གྱི་དོན་གཉིས་སྒྲུབ་པ་ལ་མོས་པ་ལམ་དུ་བྱེད་པ་ལྡོམ་བུ་བ་༧པདྨ་བི་ཛས་རང་གི་རྗེས་སུ་སྡེ་སྣོད་སྦྱོང་བ་བློ་གསལ་རིག་འཛིན་རྣམ་རྒྱལ་གྱི་ཆེད་དུ་བྲིས་པ་དགེ་ལེགས་འཕེལ།
སྤར་གྱི་འདོད་འབྱུང་ཟུར་མང་དུ། རིག་འཛིན་རྣམ་པར་རྒྱལ་བས་བསྐྲུན། །
དགེ་བས་འཛམ་གླིང་ཚེ་འདི་ནས། །ཡོངས་སུ་སྒྲོལ་བའི་མཐུ་ཐོབ་ཤོག །ཅེས་པའང་༧པདྨ་བི་ཛས་སོ།
བསྙེན་གནས་ཡན་ལག་བརྒྱད་པ།
ཨོཾ་སྭ་སྟི། སྲས་བཅས་རྒྱལ་བའི་རྒྱུ་སྐར་མཐའ་ཡས་ཀྱང༌། །
འཁོར་བ་དོང་སྤྲུགས་ཁྱད་པར་གངས་ཅན་མགོན། །
ཐུགས་བསྐྱེད་ཟླ་བ་བདུད་རྩིའི་ལང་ཚོ་ཅན། །
ཁྱོད་ལ་དད་བརྒྱའི་འདབ་སྟོང་ཀུན་ཏུ་གཡོ། །
སྐབས་འདིར་རྒྱུ་མཚན་ཉིད་ཐེག་པའི་སྡོམ་ལྡན་ཁྱིམ་པ་དང་རབ་བྱུང་རྣམས་ཀྱིས་བསྲུང་ཡང་རུང་ལ། འབྲས་བུ་ཡང་གསང་སྔགས་ཀྱི་ཐེག་པ་རྒྱུད་སྡེ་བཞི་ལས་བྱ་རྒྱུད་པདྨ་རིགས་ཀྱི་དམ་ཚིག་གཙོ་བོར་གྱུར་པ། སྤྱོད་རྒྱུད་ཀྱི་ཉམས་ལེན་དང་ཡང་འབྲེལ་བ་སྨྱུང་གནས་ཀྱི་དམ་ཚིག་འདི་ནི་འདི་ཡི་དབང་དང་རྗེས་གནང་ཐོབ་པའི་ཁྱིམ་པ་ཡན་ཆད་ཀྱིས་བསྲུང་ཡང་རུང་བ་ཡིན་མོད། འོན་ཀྱང་སྨྱུང་གནས་རྣམ་དག་ལན་གཅིག་སྲུང་བའི་ཕན་ཡོན་རྩ་བའི་ཕམ་པ་བཞི་དང་མཚམས་མེད་ལྔ་སོགས་ཀྱང་བྱང་བར་འགྱུར་ཞིང༌། མི་དེ་ངན་སོང་དུ་མི་གཏོངབར་འཕགས་པས་དབུ་སྨྱུང་བཞེས་པ་དང༌། དཀར་པོ་ཆ་བརྒྱད་བསྲུངས་བས་བདེ་བ་ཅན་ན་སྐྱེ་ཞིང༌། གནས་སྐབས་སུ་ཡང་ཆར་ཆུ་དུས་སུ་བབ། ལོ་ཕྱུགས་རྟག་ཏུ་ལེགས། ནད་མེད་ཚེ་བསོད་རྒྱས་པ་སོགས་ཕན་ཡོན་མཐའ་ཡས་པར་གསུངས་པ་རྣམས་ནི། ཆོ་ག་རྣམ་པར་དག་ན་འབྱུང་ལ། མ་དག་ན་ཕན་ཡོན་ཚད་ལྡན་འབྱུང་དཀའ་བས་ཆོ་ག་རྣམ་པར་དག་པའི་ཕྱིར་དུ་ཟིན་བྲིས་འདི་ལྟར་རྣལ་འབྱོར་དུ་བྱ་བ་གལ་ཆེའོ། ༈
དེའང་སྔོན་རབས་རྣམས་ཀྱི་ཕྱག་བཞེས་ལ་དེ་ཉིད་བཅུ་དྲུག་ཏུ་གསུངས་པའི་དང་པོ་བཅའ་བཤམས་ཀྱི་དེ་ཉིད་ཀོང་སྤྲུལ་རིན་པོ་ཆེའི་ཆོག་གཞུང་ལྟར་ལ། བསྡུ་ན། མདུན་དུ་མཆོད་སྟེགས་ཁེབས་ལྡན་གྱི་ཁར་མདུན་བསྐྱེད་ཀྱི་མཎྜལ་གྱི་སྟེང་དུ་འབྲུའི་ཚོམ་བུ་པདྨ་འདབ་བརྒྱད་ལྟེ་བ་བཅས་པའི་ཚུལ་དུ་ཕྱོགས་བཞིར་ལྷ་ཚོམ་མཚམས་བཞིར་མཛེས་ཚོམ་བཀོད། དེའི་གཡས་སུ་བུམ་པ་བུམ་རྫས་སྤྱི་བྱེར་གང་རུང་ལྡན་པའམ་དྲི་བཟང་གི་ཆུ་གཙང་ལྡན་པ་སུམ་གཉིས་བཀང་སྟེ་མགུལ་ཆིངས་དཀར་པོ་ཅན། ནས་ཀྱི་པདྨ་འདབ་བརྒྱད་བཀོད་པའི་སྟེང་དུ་བཞག་ལ་གཟུངས་རིང་གིས་བགེགས་བསྐྲད། གཡོན་དང་མདུན་ཕྱོགས་གང་བདེར། དབུས་སུ་བླ་མ་དང་སྤྱན་རས་གཟིགས་ཀྱི་གཏོར་འབུལ་དཀར་གཏོར་ཆེ་ཟླུམ་པད་འདབ་བཞི་ལྡན་ལྔ་རྒྱན་ཉི་ཟླ་ནོར་བུ་ཅན། གཡས་སུ་རྒྱལ་བ་སྲས་བཅས་དང་གཡོན་དུ་ཆོས་སྐྱོང་སྤྱིའི་གཏོར་འབུལ་ཞལ་ཟས་རྒྱན་མཛེས་ལྡན་པ་གཉིས་ཟན་ཆད་ཀྱིས་ཁ་གསོ་རྒྱུ་བཅས་ཕུག་གཏོར་གྱི་ཚུལ་དུ་བཞག མདུན་དུ་ཚོགས་ཞིང་དང་མདུན་བསྐྱེད་ཀྱི་མཆོད་མགོ་དཀྱིལ་འཁོར་གྱི་གཡས་ནས་རྩོམ། བདག་བསྐྱེད་ཀྱི་མཆོད་མགོ་གཡོན་ནས་རྩོམ། ཆོ་ག་ཚར་གསུམ་ལ་ཞལ་ཟས་དྲུག་རྗེས་ཆོག་ལ་གཉིས་བཅས་རྒྱས་ན་ཞལ་ཟས་བརྒྱད་བསྡུ་ན་བཞི་དགོས། སྤྱན་འདྲེན་ཚིག་ནམ་བྱུང་ལ་མཆོད་ཡོན་དུ་ཆུ་སྦྲེངས། གཞན་ཡང་ཞལ་ཟས་མཐོ་རེ་ཙམ་དང་མར་མེ་འོ་ཆབ་སོགས་བརྒྱ་མཆོད་བཅུ་མཆོད་ཉེར་ལྔ་མཆོད་ཚར་སོགས་འབྱོར་སྤྱོད་དང་བསྟུན་དགོས་ཀྱང་དེང་སང་དུས་ངན་དབུལ་ཕོངས་ཀྱི་དུས་སུ་ཚོགས་བསགས་རྒྱུ་འདི་ནི་ཆོ་གའི་གནད་གལ་ཆེན་དུ་སྣང་ངོ༌། །དེ་ནས་ཚར་རྗེས་མ་ལྟ་བུ་ལ་ཀླུ་དང་གཞི་བདག་གཏོར་འབུལ་དང་རང་ལུགས་ཆོས་སྐྱོང་གཏོར་འབུལ་དང་ཁྲུས་ཆབ་མཎྜལ་སོགས་སྟ་གོན་ལེགས་པར་འདུ་བྱའོ། །
གཉིས་པ་ཁྲུས་ཀྱི་དེ་ཉིད་ནི། དཀར་ཕྱོགས་ཆ་བརྒྱད་ཡིན་ན་ས་ག་ཟླ་་བའི་ཚེས་བརྒྱད་ཀྱི་ཐོ་རངས་ལྟ་བུ་ལ་པདྨ་ས་ཏྭའི་ཡིག་བརྒྱས་བྱིན་གྱིས་བརླབས་པའི་ཁྲུས་ཆབ་བམ་ཆུ་གཙང་མ་མདུན་མཁར་ཁྲུས་ལྷ་རྡོར་སེམས་སོགས་ཀྱི་བྱིན་རླབས་ལས་བྱུང་བའི་བདུད་རྩིར་མོས་ལ་པདྨ་ས་ཏྭ་བརྗོད་བཞིན་པར་སློབ་དཔོན་གྱིས་རང་གཞན་ལ་ཡན་ལག་ལྔ་ཁྲུས་ཀྱིས་ལུས་ཕྱི་ནང་གི་སྡིག་སྒྲིབ་ཉེས་ལྟུང་ཐམས་ཅད་བཀྲུས་ནས་སྒོ་གསུམ་དག་པ་དངོས་གྲུབ་ཀྱི་སྣོད་དུ་རུང་བསམས་ཏེ་གོས་གཙང་མ་གྱོན་ནས་ལག་རིས་མཐོང་ཙམ་དུས་ནངུ་དུ་འཚོགས། སྐྱེ་བོ་ཕལ་པ་རྣམས་ལ། རྫོགས་པའི་སངས་རྒྱས་ཐབས་མཁས་པས་སྒྲུབ་སླ་ཞིང་ཡར་མཆོད་མར་སྦྱིན་བརྒྱ་སྟོང་བྱས་པ་ལས་ཀྱང་ཕན་ཡོན་ཆེ་བ་ནི་བསྙེན་གནས་ཀྱི་སྡོམ་པ་ཡིན་པར་གསུངས་སོ། །སྡོམ་པ་དེ་ཉོན་མོངས་ཇི་ལྟར་ཆེ་ཡང་ཉིན་ཞག་གཅིག་ལ་སྲུང་ཐུབ་བོ། །དེ་ལ་ནངས་སྔ་མོ། སཱཙྪ་སོགས་རྟེན་གྱི་མདུན་ནས། དང་པོ་ཕྱག་གསུམ་འཚལ། དེ་ནས་ཐལ་མོ་སྦྱར་ཏེ། ཚིག་དོན་དྲན་བཞིན་དུ།
དཀོན་མཆོག་གསུམ་ལ་སྐྱབས་མཆི་བདག་ལ་དགོངས། །
བདག་གིས་དེང་ནས་སང་གི་ཉི་ཤར་བར། །
བསྙེན་གནས་གནས་ཡན་ལག་བརྒྱད་པ་བསྲུང་བར་བགྱི། །
དགེ་བས་རང་གཞན་སངས་རྒྱས་འགྲུབ་པར་ཤོག །
ཅེས་བརྗོད་བཞིན་དུ་ལན་གསུམ་བསམ་མོ། །
བསྲུང་བྱའི་སྡོམ་པ་ཡན་ལག་བརྒྱད་ནི། །
གསོད་རྐུ་མི་ཚངས་རྫུན་བཞིན་ཆང་དང་ལྔ། །
གུང་ཚིགས་རྩེད་མོ་མལ་སྟན་ཆེ་མཐོ་བརྒྱད། །
ཅེས་པ་འདི་བརྒྱད་པོ་ཤེས་པར་བྱས་ལ་བསྲུང༌། སྔ་དྲོ་ཤ་སོགས་བཟའ་བཏུང་རུང་བས་བྱ། ཉིན་གུང་གུང་ཚིགས་ཀྱང་དཀར་དམར་གྱི་ཟས་སུ་ཡིན་ཀྱང་རུང་བས། སྨྱུང་གནས་དང་མི་འདྲའོ། གསོན་དགོངས་བཟུང་ནའང༌། སྡོམ་པ་བླང་རྗེས་སྤྱན་རས་གཟིགས་ཀྱི་བདག་བསྐྱེད་བསྒོམས་ལ་མ་ཎི་ཁོ་ན་འདོན། དགོང་མོ་བསྔོ་སྨོན་དང་བདེ་བ་ཅན་དུ་སྐྱེ་བའི་སྨོན་ལམ་བཏབ།
སངས་རྒྱས་འོད་དཔག་མེད་ལ་ཕྱག་འཚལ་ལོ། །
མགོན་པོ་ཚེ་དཔག་མེད་ལ་ཕྱག་འཚལ་ལོ། །
བདེ་བ་ཅན་དུ་སྐྱེ་བར་བྱིན་གྱིས་རློབས། །
ཞེས་ཡང་ཡང་བརྗོད་འདུག་དགོས། ཉི་ནུབ་གསུར་བསྔོ་རེ་ཡང་བྱའོ། དེ་ལྟར་ཞག་ཞེ་དགུ་ལ་བྱེད། མཆོད་པ་ཅི་འབྱོར་འཛོམ་ན་བཤམས། མཎྜལ་རེ་བཤམ་ནའང་ལེགས། ཉམ་ཆུང་ཕལ་པ་རྣམས་རང་ལ་རང་གིས་གསོན་དགོངས་བཟུང་ཕྱིར། ༧པདྨ་རྣམ་པར་རྒྱལ་བས་རྟོགས་ལྡན་ཀར་དགེའི་ངོར་བྲིས་པ་དགེ།
པོ་བསྟོད་ཀྱི་འགྲེལ་པ་བཞུགས་སོ།།
ན་མོ་གུ་རུ་ལོ་ཀེ་ཤྭ་ར་ཡ། སྤྲུལ་པའི་དགེ་སློང་མ་དཔལ་མོས་འཕགས་པ་སྤྱན་རས་གཟིགས་ལ་བསྟོད་པ། པོ་བསྟོད་ཀྱི་དོན་འགྲེལ་ཅུང་ཟད་བརྗོད་ན། མཚན་གྱི་དོན། འགྱུར་གྱི་ཕྱག གཞུང་གི་དོན། མཇུག་གི་དོདན་ནོ། །
དང་པོ་༼མཚན་གྱི་དོན།༽ནི།
རྒྱ་གར་ན་སྐད་རིགས་ཆེན་པོ་བཞི་ཡོད་པའི་ནང་ནས། ལེགས་སྦྱར་སཾ་སྐྲ໏་ཏའི་སྐད་དུ་བསྟན་བཅོས་འདིའི་མཚན་ལ་ཨརྻ་ཝ་ལོ་ཀི་ཏེ་ཤྭ་ར་ཡ། བྷིཀྵུ་ཤྲཱི་ན་ཏེ་སྟོ་ཏྲ་མ་ན། ཞེས་པ་སྟེ། བོད་སྐད་དུ། འཕགས་པ་སྤྱན་རས་གཟིགས་དབང་ཕྱུག་ལ་དགེ་སློང་མ་དཔལ་མོས་བསྟོད་པ་ཞེས་བྱ་བ། ཞེས་སོ། །
གཉིས་པ་འགྱུར་གྱི་ཕྱག་ནི།
ཞེས་པ་སྟེ། དེའི་ཐོག་མར་ཨོཾ་ཞེས་པའི་དོན་ནི། ཨོཾ་ནི་ཅི་ཞིག་ཡིན་པར་བརྗོད་མཆོག་དདང་ནོར་སྟེར་དཔལ་དང་གཡང༌། བསྐལ་བཟང་རྣམ་པ་དང་ལྡན་པ། དམ་བཅའ་པ་དང་བཀྲ་ཤིས་དོན། ནོར་བུ་འཛིན་པའི་སྔགས་སུ་བརྗོད། ཅེས་གསུངས་སོ། །དེ་ནས་ཕྱག་འཚལ་ཞེས་པ་ལ་ལོ་ཙཱ་བས་དུས་བསྟན་བཅོས་བསྒྱུར་བའི་ཐོག་མར་སྒོ་གསུམ་གུས་པས་སོ། །དགོས་པ་ནི་མཐར་ཕྱིན་པའི་མཆེད་དའོ། །
གསུམ་པ་གཞུང་གི་དོན་ལ་གསུམ། དང་པོ་མཆོད་པར་བརྗོད་པ། བར་དུ་བསྟོད་པ་དངོས། མཐར་བསྟོད་པའི་ཕན་ཡོན་བཤད་པའོ། །དང་པོ་༼མཆོད་པར་བརྗོད་པ།༽ནི།
 ཞེས་པ། ཕྱི་སྣོད་ཀྱི་འཇིག་རྟེན་འདི་རྡུལ་ཕྲན་ཙམ་ཡང་མ་ལུས་པར་འཇིག་ལ། འདི་དག་ལ་འགྲོ་བ་རྣམས་བརྟེན་པས་ན་འཇིག་རྟེན་ནོ། །དེ་ལྟར་མི་རྟག་འཇིག་པའི་སེམས་ཅན་གྱི་བླ་མ་སྟེ་མགོན་སྐྱབས་དམ་པ་དེ་ལ། ལྷའི་སྲིད་པ། མིའི་སྲིད་པ། ཀླུའི་སྲིད་པ་སྟེ་སྲིད་གསུམ་གྱི་འགྲོ་བས་བསྟོད་པ་སྟེ། དེའི་ཡོན་ཏན་མཐོང་བས་སྐྱབས་སུ་འཛིན་པའོ། །
ཞེས་པ། འདོད་ཁམས་ཀྱི་ལྷའི་གཙོ་བོ། གཞན་འཕྲུལ་དབང་བྱེད་ཀྱི་བདུད་སྡིག་ཏོ་ཅན་དང༌། གཟུགས་ཁམས་ཀྱི་ལྷའི་གཙོ་བོ་ཚངས་པས་བསྟོད་པ་སྟེ། ཆེ་བའི་ཡོན་ཏན་བརྗོད་པའོ།།
ཞེས་པ། ཉན་རང་དགྲ་བཅོམ་པ་དང་རྫོགས་པའི་སངས་རྒྱས་རྣམས་ནི་ཉོན་མོངས་པ་གཏན་ཏུ་ཐུབ་པས་ན་ཐུབ་པ་ཡིན་ལ། དེ་གསུམ་གྱི་ནང་ནས་ཐུབ་པའི་རྒྱལ་མཆོག་རྫོགས་པའི་སངས་རྒྱས་ཀྱི་གོ་འཕང་ཐོབ་པར་འདོད་ནས་འཕགས་པ་ལ་བསྟོད་པས་འདོད་པའི་དོན་དེ་གྲུབ་པར་མཛད་པའོ། །
ཞེས་པ། འཇིག་རྟེན་གསུམ་གྱི་མགོན་པོ་སྤྱན་རས་གཟིགས་ལ་དགེ་སློང་མས་གུས་པས་དུས་ཟ་ག་ཟླ་བའི་ཚེས་བཅོ་ལྔའི་ཉིན་འཕགས་པ་ཞལ་བཅུ་གཅིག་པ་ཕྱག་སྟོང་སྤྱན་སྟོང་པའི་ཞལ་མངོན་སུམ་དུ་གཟིགས་པའི་དུས་སུའོ། །གནས་ལ་ཁར་ཤིང་འཕེལ་གྱི་དགོན་པར་རོ། །དགོས་པ་དགེ་སློང་མ་རང་ཉིད་སྐྱེས་བུ་དམ་པའི་སྤྱོད་པ་དང་མཐུན་པར་བྱ་བ་དང༌། རྩོམ་པ་ཕྱིན་པའི་ཆེད་དུའོ། ༈
གཉིས་པ་བར་དུ་བསྟོད་པ་དངོས་ལ། སྐུ་ཐུགས་གསུང་ལ་བསྟོད་པ་སྟེ་གསུམ་ལས། དང་པོ་༼སྐུ་༽ནི།
ཞེས་པ། འཕགས་པའི་སྐུའི་བ་སྤུའི་ཁུང་བུ་རེ་རེ་ལ་ཡང་བདེ་གཤེགས་སྟེ་སངས་རྒྱས་དཔག་མེད་བཞུགས་པར་སྟོན་ཅིང༌། སྤྱན་སྟོང་བསྐལ་བ་བཟང་པོའི་སངས་རྒྱས་སྟོང་ཞེས་འབྱུང་བ་ནི། སྤྱན་སྟོང་ཕྱག་སྟོང་དང་ལྡན་པའི་སྐི་ནི་སྐུ་བཟང་པོ་འཛིན་པའོ། །
ཞེས་པ། རྩ་ཞལ་གྱི་སྤྱི་བོར་འོད་དཔག་མེད་བཞུགས་པའམ། ཡང་ན་སྟེང་ཞལ་དམར་པོ་གཙུག་ཏོར་ཅན་དེ་ཉིད་དོ། །
ཞེས་པ། ཕྱག་གཡས་ཀྱི་གསུམ་པ་མཆོག་སྦྱིན་གྱི་ཕྱག་རྒྱ་མཛད་པའི་ཕྱག་མཛུབ་ལས་བདུད་རྩིའི་རྒྱུན་བབས་པ་ལ་ཡི་དྭགས་རྣམས་ཀྱིས་ལོངས་སྤྱད་པས་བཀྲེས་སྐོམ་གྱི་སྡུག་བསྔལ་ཞི་བར་མཛད་པའོ། །
ཞེས་པ། ཕྱག་གཡོན་གྱི་གཉིས་པས་སྲིད་པའི་འདམ་གྱི་དྲི་མ་མེད་ཅིང་རྟོགས་པའི་ཡོན་ཏན་རྒྱས་པའི་གསེར་གྱི་མདོག་ལྟར་སེར་ལ་བཟང་བའི་པདྨས་རྣམ་པར་བརྒྱན་པ་སྟེ་བསྣམས་པའོ། །
ཞེས་པ། ཁྲོ་ཞལ་ནག་པོའི་རལ་བ་དྲི་ཞིམ་པོ་དང་ལྡན་པ་དམར་སེར་འཁྱུགས་པའི་ཕྲེང་བ་སྟེ་མང་པོ་བསྒྲིགས་པས་དབུ་སྐྲ་གཞན་ཐམས་ཅད་ལ་ཁྱབ་ཀྱག་དེ་དག་མ་འཛིངས་པར་སོ་སོར་གནས་པའོ།།
ཞེས་པ། ཞལ་རས་ཀྱི་དཀྱིལ་འཁོར་ཤིན་ཏུ་རྒྱས་པ་ནི་སྟོན་ཀའི་ཚེས་བཅོ་ལྔའི་ཟླ་བ་ལྟ་བུར་མཛེས་ཤིང་ལྟ་ན་སྡུག་པའོ། །
ཞེས་པ། ཞི་བའི་ཞལ་རས་དེ་དག་ལ་སྤྱན་གཉིས་གཉིས་པདྨའི་འདབ་མའི་དབྱིབས་ལྟར་གནས་པའོ། །མཛེས་པའམ་བཟང་བ་ནི་འདབ་མ་རྒྱས་པ་ལྟར་སྣང་བ་དང༌། ཡངས་པ་ནི་རྒྱ་ཆེ་བ་སྟེ་དུས་གསུམ་གྱི་ཤེས་བྱ་ཐམས་ཅད་མངོན་སུམ་དུ་གཟིགས་པའོ། །
ཞེས་པ། སྐུ་མདོག་ཁ་བ་དང་དུང་ལྟར་་་གྱི་མདོག་ རྣམ་པར་དཀར་བ་དང༌། སྐུ་ལ་དྲི་ཞིམ་པོའི་ངག་པ་དང་ལྡན་པའི་ལྡང་པའོ། །
ཞེས་པ། ནག་ནོག་གོ་དྲི་མ་མེད་པ་སྟེ། འོད་དང་ལྡན་པའི་མུ་ཏིག་གི་ཚོམ་བུ་འཛིན་པ་སྟེ། ཚོམ་བུའི་སྐུ་ལ་སྤྲས་པའོ། །
ཞེས་པ། མཛེས་པའི་འོད་ཟེར་མཐོང་བ་ཙམ་གྱིས་ཡིད་འཕྲོག་པར་བྱེད་པ་སྐྱ་རེངས་ལྟར་དཀར་ཞིང་འོད་དམར་པོའི་མདངས་ཆགས་པས་བརྒྱན་པ་སྟེ་འོད་ཟེར་དེས་སྐུ་མཛེས་པར་བྱས་པའོ། །
ཞེས་པ། པདྨའི་མཚོ་ལས་པདྨ་མང་པོ་སྐྱེས་ཏེ་སྡོང་པོ་རྣམས་མངར་པ་སྟེ་བསྒྲིགས་པའི་བསྒྲེངས་པ་ལྟར། འཕགས་པའི་སྐུའི་མཚོ་ལས་ཀྱང་ཕྱག་གི་པདྨ་མང་པོ་སྐྱེས་ཏེ་ཕྱག་རྣམ་དངར་བ་སྟེ་བསྒྲིགས་ནས་བརྐྱངས་པའོ། །ཁ་ཅིག་ཕྱག་མཐིལ་དམར་བ་ཟེར་པ་ནི་ནོར་པའོ། །
ཞེས་པ། སྟོན་ཀའི་སྤྲིན་ནི་ཁ་དོག་དཀར་བ་དང༌། རྡུལ་གྱི་དྲི་མ་མེད་པས་སྣུམ་པ་དང༌། མདངས་བཀྲ་བ་བཞིན་དུ་འཕགས་པའི་ཕྱག་རྣམས་ཀྱང་མདོག་དཀར་ཞིང་སྣུམ་མདངས་དང་ལྡན་ལ་བཀྲ་ཤིས་གཞོན་ཤ་ཆགས་པའོ། །
ཞེས་པ། བཻ་རྻ་སོགས་རིན་པོ་ཆེ་རིགས་མང་པོས་དཔུང་པ་གཡས་གཡོན་གཉིས་བརྒྱན་པའོ། །
ཞེས་པ། ལོ་མའི་ནང་ནས་དཔག་བསམ་ཤིང་གི་ལོ་མ་མཆོག་ཡིན་ལ། དེ་ལྟར་དུ་འཕགས་པའི་ཕྱག་གི་མཐིལ་ཡང་གཞོན་ཤ་དང་ལྡན་ཞིང་ཤིན་ཏུ་འཇམ་པའོ། །དེས་ན་ལོ་མའི་མདོག་ཟེར་བ་ནོར་བའོ། །
ཞེས་པ། རི་དྭགས་ཁྲི་སྙན་ས་ལེ་ནི་སྙིང་རྗེ་དང་ལྡན་པ་ཡིན་ལ། དེའི་ལྤགས་པས་འཕགས་པའི་ནུ་མ་བཀ་པ་ནི། དེའི་ཐད་ན་འཕགས་པའི་ཐུགས་གནས་པས་འཕགས་པ་ཐུགས་རྗེ་ཆེན་པོ་དང་ལྡན་པ་མཚོན་པའོ། །
ཞེས་པ། སྣན་ཆའི་གདུ་བུ་རིན་ཆེ་དུ་མས་སྤྲས་པའི་དངུལ་སྐོར་གྱིས་སྙན་ལ་བརྒྱན་པས་སྒེག་པའི་ཉམས་དང་ལྡན་ཅིང༌། གཞན་ཡང་མགུལ་རྒྱན་སོགས་རིན་པོ་ཆེའི་རྒྱན་རྣམས་ཀྱང་འཆང་ཞིང་རྒྱན་པའོ། །
ཞེས་པ། འཁོར་བའི་འདམ་གྱིས་མ་གོས་པས་དྲི་མ་མེད་པ། །མྱ་ངན་ལས་འདས་པའི་ཡོན་ཏན་ཐམས་ཅད་རྒྱས་པས་པདྨའི་མཆོག །དེ་ལྟའི་པདྨ་ལ་འཕགས་པ་གནས་པ་སྟེ་བཞུགས་པའོ། །
ཞེས་པ། ལྟེ་བ་ནས་ལུས་ཐམས་ཅད་སྐྱེད་པར་བྱེད་པ་བཞིན་དུ། བྱང་ཆུབ་ཀྱི་སེམས་ཀྱིས་སངས་རྒྱས་ཀྱི་ཡོན་ཏན་ཐམས་ཅད་བསྐྱེད་པ་ན། འཕགས་པའི་ལྟེ་བའི་ངོས་ནི་བྱང་ཆུབ་ཀྱི་སེམས་དང་ཆོས་མཐུན་པར་པདྨའི་འདབ་མ་ལྟར་འཇམ་པའོ། །
ཞེས་པ། གསེར་གྱི་སྐ་རགས་ནི་སྐ་རགས་གཞན་ལས་ཁྱད་པར་དུ་འཕགས་པས་མཆོག་དེ་ལ་ཡིད་བཞིན་གྱི་ནོར་བུས་སྤྲས་པའོ། །
ཞེས་པ། སྐུའི་སྨད་ཀྱི་གཡས་གཡོན་སྟ་ཟུར་གཉིས་ལ་ངོ་ཚ་ཁྲ་ཡོད་མཚོན་པའི་རས་བཟང་མང་པོའི་ཤམ་ཐབས་འཛིན་པ་སྟེ་དཀྲིས་པའོ། །གཉིས་པ་ཐུགས་ཀྱི་ཡོན་ཏན་ལ་གཉིས་ལས། དང་པོ་མཁྱེན་པའི་ཡོན་ཏན་ནི།
ཞེས་པ། ཉན་རང་དགྲ་བཅོམ་སོགས་ཐུབ་པ་རྣམས་ཀྱི་མཁྱེན་མཆོག་ནི། རྫོགས་པའི་སངས་རྒྱས་ཀྱི་མཁྱེན་པ་ཡིན་ལ། དེ་ནི་རྒྱ་མཚོ་ཆེན་པོ་དང་ཆོས་མཚུངས་ཏེ་གཏིང་དཔག་དཀའ་ཞིང་ཟབ་པ་ཇི་ལྟ་བ་དང༌། ཡངས་ཤིང་རྒྱ་ཆེ་བ་ཇི་སྙེད་པའི་ཆོས་ཐམས་ཅད་མངོན་སུམ་གཅི་ཅར་དུ་གཟིགས་པའོ། །དེ་བཞིན་དུ་འཕགས་པའི་མཁྱེན་པ་ཡང་དེ་ལྟ་བུའི་མཚོ་ཆེན་པོའི་ཕ་རོལ་ཏུ་ཕྱིན་པ་སྟེ་དབྱེར་མི་ཕྱེད་པར་གྱུར་པའོ། །འཕགས་པས་དེ་ལྟ་བུའི་མཁྱེན་པ་ཐོབ་པའི་རྒྱུ་གང་བསགས་སྙམ་ན།
ཞེས་པ། འཕགས་པས་མཁྱེན་པ་མཆོག་དེ་ལྟ་བུ་བརྙེས་པའི་རྒྱུ་ནི། བསོད་ནམས་དང་ཡེ་ཤེས་ཀྱི་ཚོགས་མང་པོ་བསྐལ་པ་གྲངས་མེད་གསུམ་དུ་ཉེ་བར་བསགས་པ་ལས་བྱུང་བའོ། །གཉིས་པ་བརྩེ་བའི་ཡོན་ཏན་ནི།
ཞེས་པ། རྟག་ཏུ་བདེ་བའི་འབྱུང་གནས་ཡིན་པས་འཁོར་བ་མ་སྟོངས་བར་དུ་ཕན་བདེ་གཞན་ལ་སྟེར་པ་དང༌། རྒ་ནད་སྟེ་སྐྱེ་རྒ་ན་འཆིའི་སྡུག་བསྔལ་སེལ་བར་མཛད་པའོ། །
ཞེས་པ། ངན་སོང་གི་རྒྱུ་བསགས་པ་དག་དང༌། དེར་སྐྱེས་ཟིན་པ་རྣམས་ངན་སོང་གསུམ་ལས་ཐར་བར་མཛད་ཅིང༌། ནམ་མཁའ་དང་མཉམ་པའི་གནས་ལ་སྤྱོད་པའི་སེམས་ཅན་རྣམས་ལ་ནམ་མཁའ་དང་མཉམ་པར་སྤྱོད་པའི་སྤྲུལ་པ་གང་ལ་གང་འདུལ་སྣ་ཚོགས་པ་དེ་ལ་དེར་སྟོན་པར་མཛད་ནས་གདུལ་བྱ་དམན་པའི་དོན་མཛད་པའོ། །
ཞེས་པ། འཕགས་པའི་སྐུ་ནི་ལུས་ཅན་རྣམས་ཀྱི་ནང་ནས་མཆོག་ཡིན་ཡིན་ཏེ། མཆོག་གི་སྤྲུལ་དཔག་ཏུ་མེད་པ་སྤྲུལ་ནས་གདུལ་བྱ་མཆོག་འབྲིང་གི་དོན་མཛད་ཅིང༌། བདུད་ཀྱི་དཔུང་ཚོགས་རབ་ཏུ་འཁྲུགས་པ་རྣམས་ཀྱང་བཅོམ་ནས་དེ་དག་ལས་རྒྱལ་བར་མཛད་པའོ། །
གསེར་གྱི་རྐང་གདུབ་སྒྲ་ཡིས་ཞབས་ཡིད་འོང་བ་པོ། །ཞེས་པ།
ཚངས་པའི་གནས་པ་བཞི་ཡིས་བདེན་པར་མཛད་པའོ། །
ཞེས་པ་གཉིས་ནི། གསེར་གྱི་རྐང་གདུབ་འཁྲོལ་བའི་སྒྲ་ཡིས་ཞབས་ཡིད་དུ་འོང་བར་བྱེད། དེ་འཁྲོལ་བ་ལས་བྱམས་པ་སྙིང་རྗེ་དགའ་བ་བཏང་སྙོམས་ཏེ་ཚངས་པའི་གནས་བཞི་ཡི་སྒྲ་འབྱུང་ལ། དེ་ཐོས་པ་དེའི་མི་བདེ་བ་དང༌། སྡུག་བསྔལ་བ་དང༌། སྡུག་བསྔལ་གྱི་རྒྱུ་དང༌། ཆགས་སྡང་ཉེ་རིང་རྣམས་ལས་བདེན་པ་སྟེ་འགོག་པར་མཛད་པའོ། །
ཞེས་པ། འཕགས་པ་གཤེགས་པའི་ཚེ་ན་ངང་པའི་རྒྱལ་པོའི་འགྲོས་སམ། གླང་པོ་ཆེ་སྟོབས་རྒྱས་པས་ཤ་ཚུགས་དང་ལྡན་པའི་དྲེགས་དང་བཅས་པ་ཡིན་ལ། དེ་དག་གི་འགྲོས་ལྟར་བག་ཡོད་དང་ལྡན་པར་གཤེགས་པར་གདུལ་བྱ་དང་བ་འདྲེན་པའི་ཆེད་དམ། ཡང་ན་གདུལ་བྱ་ལ་སྤྱན་ཕྱིར་རྗེས་སུ་གཟིགས་པ་ནི་བརྩེ་བས་མི་འདོར་བའི་ཆེད་དུའོ། །གསུམ་པ་གསུང་གི་ཡོན་ཏན་ནི།
ཞེས་པ། འཕགས་པས་རྒྱུ་དུས་སུ་བྱང་ཆུབ་ཏུ་ཐུགས་བསཀྱེད་པ་དང༌། ལམ་དུས་སུ་ཚོགས་གཉིས་ཡོངས་རྫོགས་ཉེ་བར་བསགས་ཤིང༌། འབྲས་དུས་སུ་ཆོས་ལོངས་སྤྲུལ་གསུམ་གྱི་སངས་རྒྱས་པའི་དགོངས་པ་ནི། རང་དོན་ཞི་བདེ་དོན་གཉེར་ཉན་རང་དང༌། འཁོར་བའི་སེམས་ཅན་སྡུག་བསྔལ་གྱིས་ཉམས་ཐག་པ་རྣམས་སྒྲོལ་བའི་ཕྱིར་དུ་གང་ལ་གང་འཚམས་ཀྱིས་ཆོས་བསྟན་ནས་གྲོལ་བར་དོན་དོན་དུ་གཉེར་བའོ། །
ཞེས་པ། འོ་མའི་མཚོ་དང་འདྲ་བའི་ཞི་མཐའ་དང༌། ཆུ་ཡི་མཚོ་དང་འདྲ་བའི་སྲིད་མཐའ་ལས་སྒྲོལ་བའི་ཆོས་སོ། །དཔེ་དོན་དང་མཚུངས་ཏེ། འོ་མའི་མཚོ་ནི་མདོག་དཀར་བ་དང་རོ་མངར་བ་ཡིན་པ་བཞིན་དུ། ཐེག་དམན་དགྲ་བཅོམ་པ་ཡང་ཉོན་མོངས་པའི་དྲི་མ་མེད་པས་དཀར་བ་དང༌། བདག་མེད་མངོན་སུམ་དུ་རྟོགས་པའི་ཡེ་ཤེས་དང་ལྡན་པས་མངར་བ་ཡིན་ཀྱང༌། ཤེས་སྒྲིབ་ལས་མ་སྒྲོལ་བའི་ཕྱིར་ན་དོན་གཉིས་མཐར་མ་ཕྱིན་པས་ཤེས་སྒྲིབ་ཀྱི་མཚོ་ལས་སྒྲོལ་བ་སྟེ་ཐེག་ཆེན་གྱི། འཕགས་པས་ཞི་མཐའ་གནོད་པར་བྱེད་པ་ཐེག་ཆེན་པོའི་ཆོས་རྒྱ་ཆེར་བསྟན་ནས་ཐེག་དམན་ལས་སྒྲོལ་བར་མཛོད་དོ། །དཔེ་གཉིས་པ་ནི། ཆུའི་མཚོ་ནི་ཆུ་སྲིན་དང་བ་ཚྭ་དང་འདམ་རྫབ་དང་ལྡན་པ་བཞིན་དུ། འཁོར་བ་ཡང་ཉོན་མོངས་པའི་ཆུ་སྲིན་དང་ལས་ངན་གྱི་བ་ཚྭ་དང་སྡུག་བསྔལ་གྱི་འདམ་རྫབ་དང་བཅས་པའི་སྲིད་པའི་མཚོ་ལས་མ་སྒྲོལ་བའི་ས་དེ་དག་ལ་འཕགས་པས་སྲིད་མཐའ་གནོད་པར་བྱེད་པ་རང་བཞིན་མེད་པར་སྟོན་པ་བདག་མེད་པའི་ཆོས་བསྟན་ནས་སྲིད་པ་ལས་སྒྲོལ་བར་མཛད་པའོ། །དེ་བས་ན་ཞི་བའི་མཚོ་དང་སྲིད་པའི་མཚོ་ལས་སྒྲོལ་པ་པོ་ཞེས་པའམ། ཞི་བའི་མཐའ་དང་སྲིད་པའི་མཐའ་ལས་སྒྲོལ་པ་པོ་ཞེས་པ་ཡང་འགྱུར་རོ། །དེ་ལྟར་སྐུ་གསུང་ཐུགས་ལ་བསྟོད་པས་ཡོན་ཏན་ཕྲིན་ལས་ལའང་བསྟོད་པའང་ཞར་ལ་འབྱུང་ངོ༌། །
གསུམ་པ་མཐར་བསྟོད་པའི་ཕན་ཡོན་ནི།
གང་ཞིག་རྟག་ཏུ་ཐོ་རངས་ལངས་ནས་གུས་པ་ཡི། །
ཞེས་པ་ནས། དགོས་པ་ཀུན་འགྲུབ་འགྱུར། །
ཞེས་པ་སྟེ། གང་ཞིག་དུས་རྟག་ཏུ་ཐོ་རངས་བྱུང་ངོ་ཅོག་མལ་ནས་ལངས་གོས་དྲི་མ་མེད་པ་གྱོན་ཁྲུས་བྱས་ལ། ལུས་ཀྱིས་གུས་པས་ཕྱག་འཚལ་པུས་བཙུག་ཐལ་མོ་སྦྱར། ཡིད་ཀྱིས་གུས་པས་སྤྱན་རས་གཟིགས་ཀྱི་དབང་པོ་མཆོག་གི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པ་སེམས་པར་བྱེད་ཅིང༌། ངག་གིས་གུས་པས་བསྟོད་པའི་མཆོག་འདིས་ཕྱག་སྟོང་སྤྱན་སྟོང་དང་ལྡན་པའི་སྤྱན་རས་གཟིགས་ལ་འགལ་འཁྲུལ་ལ་སོགས་པའི་སྐྱོན་མེད་པར་དག་ཅིང་སྐད་གསང་མཐོ་བའི་ཚིག་གིས་གསལ་བར་བསྟོད་པ་འདི་ཚར་བདུན་ནི་ཉེར་གཅིག་རེ་བརྗོད་པར་བྱེད་ན། བསྟོད་པ་པོའི་གང་ཟག་དེ་ནི་སྐྱེས་པའམ་བུད་མེད་ཡིན་ཀྱང་རུང་སྟེ། སྐྱེ་བ་འདིའང་མ་འོངས་པའི་སྐྱེ་བ་ཐམས་ཅད་དུ་འཇིག་རྟེན་པའི་བདེ་བ་ལྷ་མའི་ལུས་ཐོབ་པ་དང༌། ཚེ་རིང་བ་དང་ནད་མེད་ཅིང་ལོངས་སྤྱོད་ཆེ་བ་སོགས་དང༌། འཇིག་རྟེན་ལས་འདས་པའི་བདེ་བ་ས་ལམ་བསྒྲོད་པ་ལ་སོགས་ས་བཅུ་གཅིག་གི་རྟོགས་པ་ཐོབ་པར་བྱེད་ཅིང༌། མདོར་ན་དགོས་པའི་འདོད་དོན་ཀུན་འགྲུབ་པར་འགྱུར་རོ། །ཞེས་པའོ། །
བཞི་པ་མཇུག་གི་དོན་ནི།
འཕགས་པ་འཇིག་རྟེན་དབང་ཕྱུག་ལ་དགེ་སློང་མ་དཔལ་མོས་ལི་ཁ་ར་ཤིང་འཕེལ་གྱི་མདུན་ཏུ་བསྟོད་པ་མཛད་པ་རྫོགས་སོ། །ཞེས་པའོ། །
དུས་གསུམ་རྒྱལ་བའི་ཐུགས་རྗེ་གཅིག་བསྡུད་ནས། །
ཕྱག་སྟོང་སྤྱན་སྟོང་བཅུ་གཅིག་ཞལ་ལྡནཔའི། །
ཡི་དམ་སྐུར་བསྟན་སྤྱན་རས་གཟིགས་མགོན་ལ། །
དགེ་སློང་དཔལ་མོས་ཞལ་གཟིགས་བསྟོད་པ་ཡི། །
རྣམ་བཤད་འདི་ནི་དོན་ཡོད་རྡོ་རྗེས་བཀོད། །
ནོངས་པར་མཆིས་ན་འཕགས་པའི་སྤྱན་སྔར་བཤགས། །
ལེགས་པར་བཤད་པའི་དགེ་བས་འགྲོ་བ་ཀུན། །
སངས་རྒྱས་གོ་འཕང་མྱུར་དུ་ཐོབ་པར་ཤོག
ཅེས་པ་ནི་སྦྱར་བྱང་དང་བསྔོ་སྦྱངས་སོ། བཀྲ་ཤིས་ཤོག །
པོ་བསྟོད་ཀྱི་འགྲེལ་པ།
དེ་ནས་དགེ་སློང་མ་དཔལ་མོས་མཛད་པའི་ཐུགས་རྗེ་ཆེན་པོའི་བསྟོད་པ་བསྒྲུབ་པོ་བསྟོད་དུ་གྲགས་པ་འདིའི་དོན་ཤེས་པ་ཡང་ཤིན་ཏུ་གལ་ཆེ་བས། འདིར་རྒྱས་པར་ནི་མ་སྤྲོས་སོ། །ཚིག་དོན་གོ་བདེ་བར་མདོ་ཙམ་བཤད་པ་ལས།
མགོར་ཨོཾ་ཞེས་བརྗོད་པའི་དགོས་པ་ནི། བཀྲ་ཤིས་པར་བྱ་བའི་ཆེད་ཡིན་ཏེ། ཨོཾ་བཅོམ་ལྡན་འདས་འཇིག་རྟེན་གསུམ་གྱི་མགོན་པོ་སྤྱན་རས་གཟིགས་ལ་ཕྱག་འཚལ་ལོ། །ཞེས་སོ། བསྟོད་པ་དངོས་གཞིའི་དོན་ལ་འཇུག་པ་ནི།
རྒྱལ་བའི་སྲས་པོ་ཐོག་མེད་བཟང་པོ་དཔལ་གྱིས། །
ཨིནྡྲ་བྷུ་ཏིས་ལུང་བསྟན་འཕགས་པ་བསྒྲུབ། །
ཤིང་འཕེལ་གནས་སུ་མཆོག་གིས་དངོས་གྲུབ་ཐོབ། །
ཁ་སར་པ་ནིར་ཆོ་འཕྲུལ་ཆེན་པོ་བསྟན། །
དཔལ་ལྡན་དཔལ་མོའི་ཞབས་ལ་ཕྱག་འཚལ་ལོ། །
ཞེས་བསྔགས་པ་ལྟར། གྲུབ་མཆོག་དགེ་སློང་མ་དཔལ་མོ་ཞེས་མཚན་ཡོངས་སུ་གྲགས་པ་དེ་ནི། སྤྱིར་ཁམས་གསུམ་འཁོར་བ་ལས་ཡིད་ཕྱུང་ཞིང༌། ལྷག་པར་ཚེ་འདིའི་བྱ་བྱེད་སྤྱི་དང༌། སྒོས་སུ་གྲོང་པའི་ཆོས་ཀྱིས་ཐུགས་གཏིང་ནས་སུན་ཏེ། ཚེ་འདིའི་དོན་གཉེར་གྱི་མི་གྲལ་ནས་ཕུད་ཕྱིར་བསམ་བཞིན་དུ་ཀླུ་ནད་ཀྱིས་ཐེབ་པའི་ཚུལ་བཞེས་ཏེ། ལི་ཁར་ཤིང་འཕེལ་གྱི་ནགས་ཁྲོད་དུ་འཚོ་བ་སྲོག་འཚོ་ཙམ་ལ་བརྟེན་ཏེ་སྨྱུང་གནས་ཀྱི་སྒོ་ནས་ཐུགས་རྗེ་ཆེན་པོ་སྒྲུབ་པར་མཛད་པས། ས་ག་ཟླ་བའི་ཚེས་བཅོ་ལྔའི་ཉིན་ཐུགས་རྗེ་ཆེན་པོ་ཕྱག་སྟོང་སྤྱན་སྟོང་གི་ཞལ་དངོས་སུ་གཟིགས། བསྙུང་གཞི་ལས་གྲོལ་ཞིང་མཆོག་གི་དངོས་གྲུབ་བརྙེས། དེའི་ཚེ་དགེ་སློང་མ་དཔལ་མོས་ཐུགས་རྗེ་ཆེན་པོ་དངོས་སུ་ཞལ་གཟིགས་པའི་སྐུ་མདུན་དུ་བསྟོད་པ་འདི་མཛད་དོ། །
ཞེས་པའི་དོན་ནི། དེ་ལ་འཇིག་རྟེན་ནི་སྣོད་བཅུད་གཉིས་སྟེ། སྣོད་ཀྱི་འཇིག་རྟེན་ནི། མི་མཇེད་འཇིག་རྟེན་ཁམས་ཞེས་བྱ་བ་དང༌། དམྱལ་བའི་འཇིག་རྟེན། ཡི་དྭགས་ཀྱི་འཇིག་རྟེན་ཞེས་འབྱུང་བ་ལྟར་རོ། །དེ་ལ་གནས་པའི་བཅུད་ཀྱི་སེམས་ཅན་ནི་སྡུག་བསྔལ་སྣ་ཚོགས་ཀྱི་འཇིག་པའི་རྟེན་ཅན་ཤྭ་སྟག་ཡིན་པས་རྒྱལ་བས་འཇིག་རྟེན་ཞེས་བརྡའ་འདོགས་པར་མཛད། སྲིད་པ་གསུམ་ནི་འདོད་ཁམས། གཟུགས་ཁམས། གཟུགས་མེད་ཁམས་གསུམ་མོ། །ཁམས་གསུམ་མམ་སྲིད་པ་གསུམ་དུ་འཁོར་བའི་སྡུག་བསྔལ་གྱི་འཚོ་བ་ལ་འཁོར་ཡུག་ཏུ་སྤྱོད་པའི་སེམས་ཅན་འདི་ཐམས་ཅད་ལ་ནམ་ཡང་བསླུ་བ་མེད་པར་ཐུགས་རྗེས་གཟིགས་ཏེ། དུས་དང་གནས་སྐབས་ཐམས་ཅད་དུ་ཕན་འདོགས་པར་མཛད་པ་ནི་ཐུགས་རྗེ་ཆེན་པོ་ཡིན་པས་འཇིག་རྟེན་གྱི་བླ་མ་ཞེས་བརྗོད་པ་ཡིན་ཏེ། བླ་མ་ཞེས་པ་ནི་ཕན་འདོགས་པ་དང༌། གོང་ན་བཞུགས་པ་ཞིག་ལ་བརྗོད་པར་གཞུང་ཆེན་མོ་རྣམས་ལས་བཤད་དོ།།
ཞེས་པའི་དོན་ནི། ལྷ་ཡི་གཙོ་བོ་ནི་ཐུགས་རྗེ་ཆེན་པོ་ལ་སོགས་པའི་བཅོམ་ལྡན་འདས་རྣམས་དང༌། འདི་སྙམ་དུ་འཇིག་རྟེན་འདི་ན་འདོད་ཁམས་ཀྱི་བདག་པོ་དགའ་རབ་ཕྱུག་དང༌། ལྷ་དབང་བརྒྱ་བྱིན་ལ་སོགས་པ་དང༌། གཟུགས་ཁམས་ཀྱི་བདག་པོ་ཚང་ཆེན་ལ་སོགས་པ་མངོན་ཤེས་རྫུ་འཕྲུལ་ལྡན་པ་རྣམས་ཀྱང༌། རང་ཉིད་འཁོར་བའི་འཆིང་བ་ལས་མ་གྲོལ་བས་ལས་ཉོན་གྱི་གཞན་དབང་ཅན་ཤ་སྟག་ཡིན་པས། དེ་དག་ཉིད་ཀྱང་བཅོམ་ལྡན་འདས་ཐུགས་རྗེ་ཆེན་པོ་ལ་ཕྱག་འཚལ་ཞིང་སྐྱབས་སུ་འགྲོ་བར་བྱ་དགོས་པའི་ཕྱིར་རོ།།
ཞེས་པའི་དོན་ནི། ཐུབ་པའི་མཆོག་ནི་སངས་རྒྱས་རྣམས་ཡིན་པས་ཐུགས་རྗེ་ཆེན་པོ་ལ་ཕྱག་འཚལ་ཞིང་གསོལ་བ་བཏབ་པས་དགྲ་བཅོམ་པའི་གོ་འཕང་ལ་བཀོད་པ་ཙམ་དུ་མི་འཇོག་པར། མཐར་ཐུག་སངས་རྒྱས་ཀྱི་སར་ཁྲིད་པའོ། །ཡང་ན་ཐུབ་པའི་རྒྱལ་མཆོག་ཅེས་པ་བཅོམ་ལྡན་འདས་ཐུགས་རྗེ་ཅན་ལ་བོས་ནས་འཇིག་རྟེན་འདི་ན་ཁྱེད་ལས་ལྷག་པའི་རེ་གནས་མེད་པས། བདག་ཁྱེད་ལ་སྙིང་ནས་གསོལ་བ་འདེབས་ལགས་ཀྱིས། བདག་ལ་དངོས་གྲུབ་མ་ལུས་པ་མྱུར་དུ་སྩལ་དུ་གསོལ། །ཞེས་པའོ། །
ཞེས་པ་ནི། དགེ་སློང་མ་དཔལ་མོས་ཐུགས་རྗེ་ཆེན་པོའི་ཡོན་ཏན་ཤེས་ནས་དད་པ་ཐོབ་སྟེ། རང་ཉིད་ཀྱང་དེའི་ལུགས་འཛིན་པའི་ཞེན་པ་ཙམ་མ་ཡིན་པར། ས་འོག་ས་སྟེང་ས་བླའི་འཇིག་རྟེན་གསུམ་ན་སེམས་ཅན་རྣམས་ལ་གནས་སྐབས་མཐར་ཐུག་ཀུན་ཏུ་བསླུ་བ་མེད་པའི་མགོན་དང་སྐྱབས་ནི་བཅོམ་ལྡན་འདས་ཐུགས་རྗེ་ཆེན་པོ་ཉིད་ལས་ལྷག་པ་གཞན་མེད་པར་གཏིང་ནས་ཡིད་ཆེས་ཏེ། ལུས་ཀྱི་ཕྱག་དང་ངག་གིས་བསྟོད་པ། ཡིད་ཀྱི་སྐྱབས་སུ་འཛིན་པ་སྟེ། སྒོ་གསུམ་གུས་པས་འདུད་པར་མཛད་ཅིང༌། གདུལ་བྱ་རྣམས་ལ་ཡང་ཚུལ་འདི་ལྟར་གྱིས་ཤིག་ཅེས་པའི་འདོམས་པའོ། །དེ་ཡང་བཅོམ་ལྡན་འདས་དེ་དག་གིས་སྐུ་གསུང་ཐུགས་ཀྱི་ཡོན་ཏན་ཁྱད་པར་ཅན་རྣམས་དྲན་ཞིང་བསྟོད་པའོ།།
བསྟོད་པའི་ཚིག་དོན་བྱེ་བྲག་ཏུ་བཤད་པ་ནི།
བདེ་གཤེགས་དཔག་མེད་སྐུ་སྟེ་སྐུ་བཟང་འཛིན་པ་པོ། །
ཞེས་པ་ནི། ཐུགས་རྗེ་ཆེན་པོའི་སྐུ་ནི་མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་སྤྲས་པའི་མཚུངས་པ་མེད་པའི་སྐུ་བཟང་པོ་ཡིན་བཞིན་སྐུའི་བ་སྤུའི་བུག་ཁ་རེ་རེ་ཡང་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པ་གྲངས་མེད་པར་བཞུགས་པའི་རྣམ་ཐར་སྟོན་པས་ན་བདེ་བར་གཤེགས་པ་དཔག་ཏུ་མེད་པ་གཅིག་ཏུ་འདུས་པའི་སྐུ་ལྟ་བུ་ཡིན་ཞེས་པའོ། །སློབ་དཔོན་ཀླུ་སྒྲུབ་ཀྱི་མཛད་པའི་ཐུགས་རྗེ་ཆེན་པོའི་རྒྱ་གཞུང་ལས། སངས་རྒྱས་རྣམ་པར་གཟིགས་འཇིག་རྟེན་དུ་བྱོན་པའི་ཚེ། འཕགས་པ་སྤྱན་རས་གཟིགས་ཀྱིས་བདུད་བཏུལ་པའི་ཚེ་ལུས་ལས་མིག་སྟོང་སྤྲུལ། མིག་རེ་རེ་ལས་སངས་རྒྱས་རེ་རེ་སྤྲུལ། དེ་དག་ལས་བསྐལ་པ་བཟང་པོའི་སངས་རྒྱས་སྟོང་འབྱུང་ངོ༌། ལག་པ་སྟོང་ལས་ལག་པ་རེ་རེ་ལའང་འཁོར་ལོས་བསྒྱུར་བའི་རྒྱལ་པོ་རེ་རེར་སྤྲུལ་ཏེ། དེ་ལས་འཁོར་ལོས་བསྒྱུར་བའི་རྒྱལ་པོ་ཆེན་པོ་སྟོང་འབྱུང་ངོ༌། ཞེས་ཕྱག་སྟོང་འཁོར་ལོས་བསྒྱུར་བའི་རྒྱལ་པོ་སྟོང༌། །ཞེས་སོགས་ཀྱི་བསྟོད་པ་འདི་དང་མཐུན་ནོ།།
ཞེས་པ་ནི། ཐུགས་རྗེ་ཆེན་པོ་འདི་ཉིད་བསྐལ་པ་དཔག་ཏུ་མེད་པའི་སྔོན་རོལ་ནས་སངས་རྒྱས་སུ་ཟིན་ཀྱང༌། སེམས་ཅན་གྱི་དོན་དུ་བྱང་ཆུབ་སེམས་དཔའི་ཚུལ་བཟུང་སྟེ། ཞིང་ཁམས་རབ་འབྱམས་མ་ལུས་སྤྲུལ་པས་ཁྱབ་པར་གནས་ཤིང༌། གཙོ་བོ་བདེ་བ་ཅན་གྱི་ཞིང་དུ་མགོན་པོ་འོད་དཔག་ཏུ་མེད་ཀྱི་སྲས་ཀྱི་མཐུ་བོའི་ཚུལ་བཟུང་ནས་གནས་ལ། ཐུགས་རྗེ་ཆེན་པོ་འདི་སྔོན་འཁོར་ལོས་བསྒྱུར་བའི་རྒྱལ་པོ་རྩིབས་ཀྱི་མུ་ཁྱུད་ཀྱི་སྲས་ཀྱི་མཐུ་བོ་མིག་མི་འཛུམ་པར་གྱུར་པའི་ཚེ་བྱང་ཆུབ་མཆོག་ཏུ་སེམས་བསྐྱེད་ཅིང་སངས་རྒྱས་ཀྱི་ཞིང་བཟུང༌། དེ་ནས་བཟུང་སྟེ་མགོན་པོ་འོད་དཔག་མེད་ཡོངས་འཛིན་དུ་བསྟེན་ཏེ་བསྐལ་པ་གྲངས་མེད་མང་པོར་ཚོགས་བསགས། སངས་རྒྱས་པའི་ཚེ་ན་ཡང་འོད་དཔག་མེད་ཀྱི་རིགས་སུ་སངས་རྒྱས་པ་ཡིན་པས། རིགས་ཀྱི་བདག་པོ་འོད་དཔག་མེད་ཀྱི་སྐུ་སྤྱི་བོར་བཞུགས་པའོ།།
ཞེས་པ་ནི། ཐུགས་རྗེ་ཆེན་པོའི་ཕྱག་གཡས་མཆོག་སྦྱིན་གྱི་ཕྱག་རྒྱ་མཛད་པའི་ཕྱག་མཛུབ་ལས་བདུད་རྩིའི་རྒྱུན་བབས་པས། ཡི་དྭགས་རྣམས་ཀྱི་བཀྲེས་སྐོམ་གྱི་སྡུག་བསྔལ་སེལ་བར་བྱེད། ཅེས་པ་སྟེ། འདི་ནི་དམ་ཆོས་པདྨ་དཀར་པོ་དང༌། ཟ་མ་ཏོག་བཀོད་པའི་མདོ་སོགས་མདོ་སྡེ་དང༌། རྒྱུད་སྡེ་དུ་མར་ཡང་དང་ཡང་དུ་གསུངས་ཤིང༌། རྒྱལ་སྲས་ཞི་བ་ལྷས་སྤྱོད་འཇུག་ཏུ། མེ་ཏོག་ཆར་པ་སྤོས་ཆུ་དང་འདྲེས་འབབས་པ་ཡིས། །
དམྱལ་བའི་མེ་དག་ཆིལ་ཆིལ་གསོད་པར་མཐོང་གྱུར་ནས། །
གློ་བུར་བདེ་བས་ཚིམ་པ་འདི་ཅི་བསམ་པ་དང༌། །
སེམས་དམྱལ་རྣམས་ཀྱིས་ཕྱག་ན་པདྨ་མཐོང་བར་ཤོག །
ཅེས་དང༌། འཕགས་པ་སྤྱན་རས་གཟིགས་དབང་གི། །
ཕྱག་ན་འབབ་བའི་འོ་རྒྱུན་གྱིས། །
ཡི་དྭགས་རྣམས་ནི་ཚིམ་བྱས་ཤིང༌། །
ཁྲུས་བྱས་རྟག་ཏུ་བསིལ་བར་ཤོག །
ཅེས་གསུངས་པ་ལྟར་རོ།།
ཞེས་པའི་དོན་ནི། ཐུགས་རྗེ་ཆེན་པོའི་ཕྱག་གཡོན་གསེར་ལྟར་འོད་གསལ་ཞིང་དྲི་མ་མེད་པའི་པདྨ་བསྣམས་པ་ནི། ཐུགས་རྗེ་ཆེ་པོས་རིགས་དྲུག་གི་སེམས་ཅན་འདུལ་བའི་ཕྱིར་དེ་དང་དེའི་གནས་སུ་གང་འདུལ་གྱི་སྐུར་བསྟན་ནས་འཁོར་བ་མ་སྟོང་བར་དུ་སེམས་ཅན་གྱི་དོན་མཛད་ཀྱང༌། ཇི་ལྟར་འདམ་ལས་སྐྱེས་པའི་པདྨ་འདམ་གྱི་དབུས་སུ་གནས་ཀྱང་འདམ་གྱི་སྐྱོན་དང་དྲི་མས་མ་གོས་བ་ལྟར། རིགས་དྲུག་འཁོར་བའི་གནས་ཀྱི་སྐྱོན་གང་གིས་ཀྱང་མ་གོས་པའི་མཚོན་བྱེད་དུ་ཕྱག་ན་པདྨ་བསྣམས་ཤིང༌། ཕྱག་ན་པདྨ་ཞེས་མཚན་ཀུན་ཏུ་གྲགས་སོ།།
ཞེས་པ་ནི། དྲི་ཞིམ་འཇམ་ལ་འོད་གསལ་བའི་རལ་པ་དམར་སེར་ཁྲོ་ཞལ་གྱི་དབུའི་སྟེང་ནས་གྱེན་དུ་ཕྱོགས་པ་དང༌། དབུ་སྐྲ་གཞན་རྣམས་ཀྱང་གནག་ཅིང་སྣུམ་ལ་དྲི་ཞིམ་པ། མཐོང་བ་ཙམ་གྱིས་ཡིད་ཚིམ་པར་བྱེད་པའོ།།
ཞེས་པ་ནི། ཞལ་གྱི་དཀྱིལ་འཁོར་ཟླ་བ་ཉ་ཡོངས་སུ་གང་བ་ལྟར་དུ་རྒྱས་ཤིང་བལྟ་ན་སྡུག་པའོ། །དེ་ཡང་བསྔགས་འོད་སྔགས་བསྟོད་ལས།
ཞལ་གྱི་དཀྱིལ་འཁོར་མདངས་གང་ཡིན། །
ཟླ་བའི་དཀྱིལ་འཁོར་རྒྱས་གྱུར་པ། །
སྤྲིན་དང་བྲལ་བའང་དེ་མ་མཆིས། །
ཞེས་པ་ལྟར་རོ།།
ཞེས་པ་ནི། སྤྱན་དཀྱུས་རིང་ཞིང་དཀར་ནག་གི་ཆ་རྣམས་མ་འདྲེས་པར་པདྨ་ལྟར། མཛེས་ལ་ཅུང་ཟད་འབུས་པ་ཞི་བའི་གཟིགས་སྟངས་ཀྱིས་མཁའ་ཁྱབ་སེམས་ཅན་ཐམས་ཅད་ལ་གཟིགས་པས་ན་ཤིན་ཏུ་ཡངས་པའོ། །སྤྱིར་སྤྱན་ལ་རྣམ་པ་ལྔ་ཡོད་དེ། །ཤའི་སྤྱན་དང༌། ལྷའི་སྤྱན། ཤེས་རབ་ཀྱི་སྤྱན། ཆོས་ཀྱི་སྤྱན། སངས་རྒྱས་ཀྱི་སྤྱན་རྣམས་སོ། །དེ་ལྟར་སྤྱན་ལྔ་ལས་འདིར་ཤའི་སྤྱན་གྱི་ཡོན་ཏན་བརྗོད་པའོ། །དེ་ཡང་ཐ་མལ་པའི་མིག་གིས་ནི་རང་གི་མདུན་དུ་གཟུགས་གཞན་གྱིས་བར་མ་ཆོད་པའི་དངོས་པོ་མཐོང་གི། ཐུགས་རྗེ་ཆེན་པོའི་སྤྱན་གྱིས་ནི་མཁའ་ཁྱབ་ཀྱི་སེམས་ཅན་ཐམས་ཅད་སྒྲིབས་ཐོགས་མེད་པར་གཟིགས་པས་ཡངས་པ་ཞེས་བརྗོད་པའོ།། 
ཞེས་པ་ནི། སྐུ་མདོག་ཁ་བ་དང་དུང་གི་མདོག་ལྟར་རྣམ་པར་དཀར་བ། སྐུ་ལས་དྲི་ཞིམ་བུའི་ངད་ལྡང་བ། འགྲོ་བ་གང་གི་དྲི་དེ་ཚོར་བ་ཐམས་ཅད་ཚིམ་པར་མཛད་པ། སྐུའི་ཁ་དོག་སུས་མཐོང་བ་ཐམས་ཅད་འཁོར་བ་ལས་སྒྲོལ་བར་མཛད་པ། སྐུ་ལ་ཡིད་དུ་མི་འོང་བའི་ཆ་ཅུང་ཟད་ཀྱང་མི་སྲིད་པས། མཐོང་ན་མི་མཐུན་པ་མེད་པའོ། །ཐུགས་རྒྱུད་ལ་སྐྱོན་གང་གིས་ཀྱང་མ་གོས་པས་སྐུ་མདོག་དཀར་པོར་བསྟན་པ་ཡིན་ཞེས་དགེ་སློང་མ་དཔལ་མོས་གསུངས་སོ།།
ཞེས་པ་ནི། སྐུ་ལ་རིན་པོ་ཆེ་རིན་ཐང་དང་བྲལ་བའི་རྒྱན་དཔག་ཏུ་མེད་པས་སྤྲས་པའོ།།
ཞེས་པ་ནི། འགྲོ་བ་སེམས་ཅན་ཐམས་ཅད་སྙིང་རྗེས་ནམ་ཡང་མི་འདོར་བར་མཚོན་པ་མཛེས་ཤིང་ཡིད་དུ་འོང་བའི་འོད་ཟེར་དམར་པོ་ཕྱོགས་བཅུར་འཕྲོ་ཞིང༌། འོད་ཟེར་དེ་སུས་མཐོང་བ་ཙམ་གྱིས་གནས་སྐབས་དང་མཐར་ཐུག་གི་དོན་ཐམས་ཅད་འབད་མེད་དུ་འགྲུབ་པར་འགྱུར་ཏེ། ཐམས་ཅད་ཡིད་ཚིམས་པར་བྱེད་པས་མཛེས་པའོ།།
ཞེས་པ་ནི། ཡིད་བཞིན་གྱི་མཚོའི་ངོས་གཉིས་པདྨ་དྲི་མ་མེད་པས་ཚར་དུ་དངར་བས་བརྒྱན་པ་ལྟར། ཐུགས་རྗེ་ཆེན་པོའི་སྐུའི་གཡས་གཡོན་གཉིས་སུ་མཇལ་ཞིང་གཞོན་ཤ་ཆགས་པའི་ཕྱག་སྟོང་གིས་མཛེས་པའོ།།
ཞེས་པ་ནི། ཕྱག་སྟོང་པོ་དེ་ཡང་མདོག་སྟོན་ཀའི་སྤྲིན་ལྟར་དཀར་ཞིང་དཔག་བསམ་གཞོན་ནུའི་ལྕུག་ཕྲན་ལྟར་འཇམ་ལ་གཞོན་ཤ་ཆགས་པའོ།།
ཞེས་པ་ནི། གསེར་དངུལ་གཡུ་བྱུ་རུ་བཻ་ཌུརྻ་མུ་ཏིག་པད་རག་ལ་སོགས་པ་རིན་ཐང་མེད་པའི་རིན་པོ་ཆེ་མང་པོ་དཔུང་པ་གཉིས་དང་སྐུ་སྟོད་ཐམས་ཅད་རྒྱན་གྱིས་སྤྲས་པའོ།།
ཞེས་པ་ནི། ཕྱག་ཐམས་ཅད་ཀྱི་མཐིལ་རྣམས་ལོ་མའི་མཆོག་དཔག་བསམ་གྱི་ཤིང་གི་ལོ་མ་ལྟར་ཤིན་ཏུ་འཇམ་ཞིང་གཞོན་ཤ་ཆགས་པའི་ངོས་ལ་དུང་གཡས་འཁྱིལ་དང༌། གཡུང་དྲུང་དང་བུམ་པ་ལ་སོགས་པའི་བཀྲ་ཤིས་པའི་རི་མོ་དུ་མས་སྤྲས་ཤིང༌། ཕྱག་མཐིལ་དབུས་སུ་འཁོར་ལོས་མཚན་པ་སོགས་ཕྱག་གི་ཡོན་ཏན་དཔག་ཏུ་མེད་དེ། །ཕྱག་མཚན་རེ་རེ་ལ་ཡང་དངོས་གྲུབ་བསྒྲུབ་པའི་ཚུལ་མཐའ་ཡས་པ་ཡོད་པ་ཡིན་ནོ།།
ཞེས་པ་ནི། ཐུགས་རྗེ་ཆེན་པོའི་ཐུགས་ནི་སེམས་ཅན་རྣམས་སྡུག་བསྔལ་གྱི་མནར་བ་ལ་མི་བཟོད་པའི་སྙིང་རྗེ་འབའ་ཞིག་གིས་གཞན་དབང་དུ་སོང་བ་དེ་མཚོན་ཕྱིར་རི་དྭགས་ཀྲིཥྞ་གྱི་པགས་པས་ནུ་མ་གཡོན་པ་ཀབ་པའོ།།
ཞེས་པ་ནི། སྙན་ཆ་ལ་སོགས་པའི་རིན་པོ་ཆེའི་རྒྱན་དུ་མས་རྒྱན་པའོ། །
དེ་ཡང་རྒྱལ་བ་མཚན་དཔེའི་རང་བཞིན་རྒྱན་ལྡན་ལ། །
རྒྱན་གཞན་དག་གིས་བརྒྱན་པར་མི་འཚལ་ཡང༌། །
རིན་ཆེན་རྒྱན་མཆོག་ཕུལ་བས་འགྲོ་བ་ཀུན། །
མཚན་དཔེས་རྒྱན་པའི་སྐུ་ལུས་ཐོབ་པར་ཤོག །
ཅེས་གསུངས་པ་ལྟར་རོ།།
ཞེས་པ་ནི། འཁོར་བའི་སྐྱོན་གྱིས་མ་གོས་པ་དང༌། རང་བཞིན་རྣམ་པར་དག་པ་མཚོན་ཕྱིར་པདྨའི་གདན་ལ་བཞུགས་པའོ།།
ཞེས་པ་ནི། སྐུའི་ལྟེ་བའི་མཚོན་སྐུའི་ཆ་ཐམས་ཅད་པགས་པ་འཇམ་ཞིང་སྲབ་པ་པདྨའི་འདབ་མ་ལྟ་བུའོ།།
ཞེས་པ་ནི། གསེར་གྱི་སྐ་རག་བཅིངས་པ་ལ་ནོར་བུའི་དྲ་བ་དྲ་ཕྱེད་དྲིལ་བུ་གཡེར་ཁའི་རྒྱན་དང་བཅས་པས་སྤྲས་པའོ།།
སྐུ་སྨད་ལྷ་རྫས་ཀྱི་རས་བཟང་པོའི་ཤམ་ཐབས་མཛེས་པར་གསོལ་བས་བག་མེད་པའི་སྤྱོད་པ་ས་བོན་དང་བཅས་པ་རྩ་བ་ནས་སྤངས་པས་ངོ་ཚར་ཁྲེལ་ཡོད་དང་ལྡན་པའོ།།
ཞེས་པ་ནི། ཐུགས་རྗེ་ཆེན་པོས་བསམ་པ་ཕུན་ཚོགས་དང་པོ་བྱང་ཆུབ་མཆོག་ཏུ་ཐུགས་བསྐྱེད་པ་ནས་བྱམས་སྙིང་རྗེ་བྱང་ཆུབ་ཀྱི་སེམས་གོང་ནས་གོང་དུ་འཕེལ་ཞིང༌། བསམ་པ་དེས་ཟིན་པའི་སྒོ་ནས་སྦྱོར་བ་ཕུན་ཚོགས་གནས་ལུགས་རྟོགས་པའི་ཤེས་རབ་སོགས་རྒྱལ་སྲས་ཀྱིས་སྤྱོད་པ་རྒྱ་མཚོ་ལྟ་བུས་མཐར་ཕྱིན་ཏེ། གནས་དང་གནས་མིན་མཁྱེན་པ་སོགས་དེ་བཞིན་གཤེགས་པའི་སྟོབས་བཅུའི་གོ་འཕང་བརྙེས་ཞེས་པའོ། །དེ་ཡང་ཤེས་བྱ་ཇི་ལྟ་བ་དང༌། ཇི་སྙེད་པ་ཐམས་ཅད་ལག་མཐིལ་དུ་སྐྱུ་རུ་ར་བཞག་པ་ལྟར་མཁྱེན་པ་ཐོགས་པ་མི་མངའ་བར་འཇུག་པས་ཤེས་བྱ་མཐའ་དག་ལ་ཐུབ་པའི་མཁྱེན་པས་ཁྱབ་ཀྱི། དེ་ལས་གཞན་པ་རྣམས་ཀྱི་ནི་ཤེས་བྱ་རྒྱ་ཆེ་ལ། ཤེས་པ་རྒྱ་ཆུང་བས་མ་ཁྱབ་པ་ཡིན་ནོ་ཞེས་སོགས་གསུངས།
ཞེས་པ་ནི། ཐུགས་རྗེ་ཆེན་པོའི་ཐུགས་རྒྱུད་ཀྱི་ཆོས་ཀྱི་སྐུ་རྣམ་མཁྱེན་དེ་ཉིད་དང༌། དེའི་རྟེན་གཟུགས་ཀྱི་སྐུ་གཉིས་པོ་རྒྱུ་གང་ལས་བྱུང་བའི་ཚུལ་སྟོན་ཏེ། སངས་རྒྱས་འགྲུབ་པའི་རྒྱུ་གྲུང་པོ་ཕའི་ས་བོན་ལྟ་བུ་བྱང་ཆུབ་མཆོག་ཏུ་སེམས་བསྐྱེད་ནས་སེམས་བསྐྱེད་དེ་ཉིད་ཀྱིས་བསྐུལ་ཏེ། བསོད་ནམས་དང་ཡེ་ཤེས་ཀྱི་ཚོགས་གཉིས་པོ་བསྐལ་པ་གྲངས་མེད་མང་པོར་བར་མ་ཆོད་དུ་བསགས་པ་ལས་གོ་འཕང་ཇེ་མཐོར་གཤེགས་ཏེ། མཐར་སྐྱོན་ཐམས་ཅད་ཟད། ཡོན་ཏན་ཐམས་ཅད་ཡོངས་སུ་རྫོགས་ཏེ། ཆོས་སྐུ་དང༌། གཟུགས་སྐུ་གཉས་ཟུང་དུ་འཇུག་པའི་མཆོག་གི་གོ་འཕང་བརྙེས་པའི་ཕྱིར་དུ་བསོད་ནམས་མང་པོ་བསགས་པ་ཞེས་པའོ།།
ཐུགས་རྗེ་ཆེན་པོས་རྣམ་པ་ཐམས་ཅད་མཁྱེན་པའི་ཡེ་ཤེས་བརྙེས་ནས་ཞི་བའི་དབྱིངས་སུ་མི་བཞུགས་པར་སེམས་ཅན་གྱི་དོན་འབའ་ཞིག་མཛད་པའི་ཚུལ་སྟོན་ཏེ། འགྲོ་བ་རྣམས་སྡུག་བསྔལ་གྱི་མནར་བ་ཐུགས་ཀྱི་མ་བཟོད་ནས། དེ་དག་ལས་སྒྲོལ་བའི་ཐབས་མཛད་ལ། དེ་ཡང་ཐོག་མར་ལས་ཉོན་གྱི་དབང་གིས་ཁམས་གསུམ་འཁོར་བར་སྐྱེ་རྒ་ན་འཆིའི་སྡུག་ལྡན་གྱི་ཟུག་ཟེར་དྲག་པོས་གདུངས་ནས་བཟོད་བླགས་མེད་པ་འདི་ལས་ཐར་བར་མཛད་ནས། རྟག་ཏུ་བདེ་བ་རྒྱུན་མི་ཆད་པར་འབྱུང་བའི་ཐར་པའི་གོ་འཕང་ལ་ཁྲིད་པར་མཛད། ཅེས་པའོ།།
ཞེས་པ་ནི། རིགས་དྲུག་གི་ནང་ནས་ངན་སོང་གསུམ་དུ་སྐྱེས་ཟིན་པ་རྣམས་དང༌། ད་ལྟ་མ་སྐྱེས་ཀྱང་མྱུར་དུ་སྐྱེ་བའི་རྒྱུ་ལ་གནས་པ་རྣམས་ལ་གང་མཚམས་ཀྱི་སྤྲུལ་པར་སྤྲུལ་ནས། ངན་སོང་དུ་སྐྱེས་ཟིན་པ་རྣམས་གནས་དེ་ལས་ཐར་བར་མཛད་ཅིང༌། མ་སྐྱེས་པ་སྐྱེ་བའི་རྒྱུར་གནས་པ་རྣམས་ལས་ངན་སྦྱངས་ནས་ཕྱིས་སྡོམ་པའི་དགེ་བ་ལ་གནས་པར་མཛད་པའོ། །མཁའ་སྤྱོད་སྤྱོད་པ་ཅེས་པ་ནི། སེམས་ཅན་རེ་རེའི་དོན་མ་ཡིན་ནམ་མཁས་ཁྱབ་པའི་འགྲོ་བ་ཐམས་ཅད་ལ་དམིགས་པ་མེད་པའི་སྙིང་རྗེས་བརྩེ་བས་དགོགས་ཏེ་གང་ལ་གང་འདུལ་གྱི་སྤྲུལ་པས་འདྲེན་པར་མཛད་པའོ།།
ཞེས་པ་ནི། རྐང་གཉིས་ཀྱི་གཙོ་བོ་རྣམས་ཀྱི་མཆོག་འཕགས་པའི་སྤྲུལ་པས། ཞིང་ཁམས་དུ་མར་གནས་ནས་ཐར་པའི་གེགས་བྱེད་པའི་བདུད་ཀྱི་དཔུང་ཚོགས་ཐམས་ཅད་བཅོམ་ནས་འགྲོ་བ་རྣམས་ཉོན་མོངས་པའི་གཡུལ་ལས་རྒྱལ་བར་མཛད་པའོ། །དེ་ཡང་གདུལ་བྱ་རྣམས་དད་པ་བསྐྱེད་དུ་བཅུག་ནས་དགེ་བའི་ས་བོན་ཅུང་ཟད་བསྐྱེད། དེ་ནས་ཕྱི་མ་ངན་སོང་གི་གཡང་ས་ལས་སྒྲོལ་བའི་ཐབས་བསྟེན་ཏེ་སྐྱེས་བུ་ཆུང་ངུའི་ལམ་ལ་བཀོད། དེ་ནས་འཁོར་བ་མཐའ་དག་གི་སྡུག་བསྔལ་བསྟན་ཏེ་སྐྱེས་བུ་འབྲིང་གི་ལམ་ལ་བཀོད། དེ་ནས་ཐེག་པ་ཆེན་པོར་ཁྲིད་དེ་ཚོགས་གཉིས་ཟུང་འབྲེལ་དུ་སློབ་པའི་ཚུལ་བསྟན་རིམ་གྱིས་སངས་རྒྱས་ཀྱི་སར་ཁྲིད་པར་མཛད་དགོས་པས། དེ་ཡང་འཕགས་པ་ཐུགས་རྗེ་ཆེན་པོས་རང་ཉིད་ཀྱིས་མཆོག་གི་གོ་འཕང་བརྙེས་ནས་གདུལ་བྱ་རྣམས་ཐོག་མར་ཐབས་མཁས་ཀྱི་སྤྲུལ་པས་ཐུགས་རྗེ་ཆེན་པོ་རང་ཉིད་ལ་དད་པ་སྐྱེད་དུ་བཅུག །གདུལ་བྱ་དད་པ་ཅུང་ཟད་སྐྱེས་པ་དེས་མཚན་ནས་བརྗོད་པ། གསོལ་བ་འདེབས་པ་སོགས་བྱས་པ་ན། ནད་རིམ་ཞི་བ་དང༌། རྒུད་ཅིང་ཉམས་ཐག་པ་ལ་སོགས་པ་ཚེ་འདིའི་མི་འདོད་པའི་རྐྱེན་མཐའ་དག་ཞི་བར་མཛད། དེ་ནས་སྐྱབས་འགྲོ་ལས་འབྲས་བསྟན་ནས་མཐོ་རིས་རྟེན་བཟང་ཐོབ་པའི་ཐབས་ལ་སྦྱར། དེ་ནས་བདེན་བཞིའི་བླང་དོར་བསྟན་ཏེ་སྲིད་གསུམ་མཐའ་དག་ལས་ཐར་བའི་ཐབས་ལ་སྦྱོར་བ་མཛད། དེ་ནས་སྐྱེས་བུ་ཆེན་པོའི་ཆོས་ལུགས་བསྟན་ཏེ་ཚོགས་གཉིས་གོམས་པ་ལས་བདུད་དཔུང་དང་བཅས་པ་ལས་རྒྱལ་བའི་སངས་རྒྱས་ཀྱི་གོ་འཕངས་ཐོབ་པ་ལ་སྦྱོར་བ་མཛད་པའོ།།
ཞེས་པ་ནི། འཕགས་པའི་ཞབས་ཀྱི་མཁྲིག་མ་གཉིས་ལ། གསེར་དངུལ་ལ་སོགས་པ་རིན་པོ་ཆེའི་རྒྱན་དཔག་ཏུ་མེད་པའི་གདུ་བུས་སྤྲས་ཤིང༌། ཞབས་གདུབ་དེ་ལས་གསེར་གྱི་དྲིལ་ཆུང་སིལ་སིལ་གྱི་སྒྲ་སྒྲོགས་པ། སྒྲ་དེ་ཐོས་པ་ཐམས་ཅད་གནས་སྐབས་སུ་སེམས་བདེ་བས་ཚིམ་ཞིང་ཡིད་དུ་འོང་བ་དང༌། མཐར་ཐུག་སངས་རྒྱས་འགྲུབ་པའི་ས་བོན་བསྐྲུན་པར་མཛད་པའོ།།
ཞེས་པ་ནི། འཕགས་པ་ཐུགས་རྗེ་ཆེན་པོས་སྔོན་སློབ་པ་ལམ་གྱི་གནས་སྐབས་སུ་ཅི་མཛད་ཐམས་ཅད་འགྲོ་བ་སེམས་ཅན་གྱི་དོན་མཛད་པ་ལས་རང་གི་དོན་དུ་ཞི་བདེའི་གོ་འཕང་ལ་མངོན་དུ་གཉེར་བ་སྐད་ཅིག་ཀྱང་མ་མཛད་པར་ཐ་ན་དབུགས་ཕྱི་ནང་དུ་རྒྱུ་བ་ཚུན་ཆད་ཀྱང་སེམས་ཅན་ཁོ་ནའི་དོན་དུ་མཛད་པར་ཡིན་ཅིང༌། དེ་ཡང་བྱམས་པ་དང༌། སྙིང་རྗེ་དང༌། དགའ་བ་དང༌། བཏང་སྙོམས་བཞི་ནི། ཚངས་པའི་གནས་པ་བཞི་སྟེ། ཚངས་པ་ནི་མྱ་ངན་ལས་འདས་པའོ། །དེའི་དོན་དུ་གནས་པས་ན་ཚངས་པའི་གནས་པ་བཞིའོ། །བདག་བསྟོད་གཞན་སྨད་སྤང་ནས་བྱམས་སྙིང་རྗེའི་ལམ་བགྲོད་པ་ལ་དབེན་པའི་གནས་སུ་རྟག་ཏུ་གནས་པར་མཛད་པའོ།།
ཞེས་པ་ནི། ཐུགས་རྗེ་ཆེན་པོ་གཤེགས་པའི་ཚེ་ངང་པའི་རྒྱལ་པོའི་འགྲོས་དང༌། གླང་པོ་ཆེ་སྟོབས་རྒྱས་པའི་འགྲོས་ལྟར་དུ་དལ་དུ་གྱིས་གཤེགས་པའོ། །ཞེས་དང༌། མངོན་རྟོགས་རྒྱན་ལས།
སེངྒེ་གླང་ཆེན་བྱ་དང་ནི། །
ཁྱུ་མཆོག་སྟབས་གཤེགས་གཡས་ཕྱོགས་དང༌། །
མཛེས་གཤེགས་དྲང་དང་འཁྲིལ་བག་ཆགས། །
ཞེས་དཔེ་བྱད་ཀྱི་གྲངས་སུ་གསུངས་པ་དང༌། ས་ལ་འགྲོ་བ་ལ་མཁས་པ་གླང་པོ་ཆེའི་སྟབས་སུ་གཤེགས་པ་དང༌། ནམ་མཁའ་ལ་འགྲོ་བ་མཁས་པ་བྱ་ངང་པའི་སྟབས་སུ་གཤེགས་པ་ལྟ་བུའོ།།
ཞེས་པ་ནི། ཐུགས་རྗེ་ཆེན་པོས་དང་པོ་ཐུགས་བསྐྱེད་པ་ནས་བཟུང༌། བསོད་ནམས་དང་ཡེ་ཤེས་ཀྱི་ཚོགས་ཀྱི་ཚོགས་གཉིས་པོ་བསྐལ་པ་གྲངས་མེད་མང་པོའི་བར་དུ་བསགས་ཏེ་ཡོངས་སུ་རྫོགས་པར་མཛད་ཅིང༌། གདུལ་བྱའི་སེམས་ཅན་གྲངས་མེད་པ་ཡང་སྨིན་པར་མཛད་ནས་མངོན་པར་རྫོགས་པའི་སངས་རྒྱས། སླར་ཡང་ནམ་མཁའ་མ་ཟད་ཀྱི་བར་དུ་སེམས་ཅན་གྱི་དོན་མཛད་པ་ལ་སྐད་ཅིག་ཀྱང་གཡོ་བ་མེད་ཅིང༌། ལུས་སྲོག་ཡལ་བར་གྱུར་ཀྱང་མི་གཏོང་བའི་སྙིང་སྟོབས་ཆེན་པོས་ལུང་དང་རྟོགས་པའི་བསྟན་པ་སྤེལ་བར་མཛད་པའོ།།
ཞེས་པ་ནི། ཐུགས་རྗེ་ཆེན་པོས་སེམས་ཅན་རྣམས་ལ་ཆོས་བསྟན་ནས་རྒྱ་མཚོ་དང་མཚུངས་པའི་འཁོར་བ་མཐའ་དང་གཏིང་རིང་པོ་ལས་སྒྲོལ་བར་མཛད་པ་དང༌། ཉན་རང་དང་འགོག་པ་ལ་སོགས་པའི་ཞི་མཐའ་འོ་མའི་རྒྱ་མཚོ་ལས་ཀྱང་བསྒྲལ་ཏེ། ཆུ་ཡི་མཚོ་ནི། འདོད་པའི་ཆུ་བོ་དང༌། སྲིད་པའི་ཆུ་བོ། ལྟ་བའི་ཆུ་བོ། མ་རིག་པའི་ཆུ་བོ་ལས་སྒྲོལ་བ་སོགས་སྡུག་བསྔལ་གྱི་ཆུ་བོ་ལས་སྒྲོལ་བའོ། །
གསུམ་པ་བསྟོད་པ་བརྗོད་པའི་ཕན་ཡོན་ནི། 
གང་ཞིག་རྟག་ཏུ་ཐོ་རངས་ལངས་ནས་གུས་པ་ཡིས། །
སྤྱན་རས་གཟིགས་ཀྱི་དབང་པོ་ཡིད་ལ་སེམས་བྱེད་ཅིང༌། །
བསྟོད་པའི་མཆོག་འདིས་དག་ཅིང་གསལ་བར་བསྟོད་བྱེད་ན། །
དེ་ནི་སྐྱེས་པའམ་ནི་བུད་མེད་ཡིན་ཀྱང་རུང༌། །
འཇིག་རྟེན་འདིའམ་མ་འོངས་སྐྱེ་བ་ཐམས་ཅད་དུ། །
འཇིག་རྟེན་འཇིག་རྟེན་ལས་འདས་དགོས་པ་ཀུན་འགྲུབ་ཤོག །
ཞེས་པ་ནས་འཇིག་རྟེན་འཇིག་རྟེན་ལས་འདས་དགོས་པ་ཀུན་འགྲུབ་འགྱུར། ཞེས་པའི་དོན་ནི། དགེ་སློང་མ་དཔལ་མོས་མཛད་པའི་ཐུགས་རྗེ་ཆེན་པོའི་བསྟོད་པ་འདིའི་སྒོ་ནས་བསྟོད་ཅིང་གསོལ་བ་བཏབ་ན། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་མྱུར་དུ་ཐོབ་པར་འགྱུར་བ་ནི། དགེ་སློང་མ་དཔལ་མོ་ལ་ཐུགས་རྗེ་ཆེན་པོས་ཞལ་དངོས་སུ་གཟིགས་པའི་ཐུགས་རྗེ་ཆེན་པོའི་སྐུ་མདུན་ཉིད་དུ་མཛད་པས། ཕྱིས་ནས་ཐུགས་རྗེ་ཆེན་པོ་ལ་དད་ཅིང་བསྒྲུབ་པར་འདོད་པ་རྣམས་ཀྱིས་ཀྱང་བསྟོད་པ་འདི་ཚུལ་བཞིན་དུ་བྱས་ན་མྱུར་དུ་འགྲུབ་པར་དགེ་སློང་མ་དཔལ་མོས་ཞལ་གྱིས་བཞེས་པ་ཡིན་ལ། འདིའི་ཕན་ཡོན་ནི། ཤིན་ཏུ་རྒྱ་ཆེ་སྟེ། ཚེ་འདིའི་མི་འདོད་པ་མཐའ་དག་ཞི་ཞིང༌། འདོད་དོན་ཐམས་ཅད་བསམ་པ་བཞིན་དུ་འགྲུབ་པ་དང༌། ཕྱི་མ་ངན་སོང་གི་གཡང་ས་ལས་ཐར་ཞིང་བདེ་འགྲོའི་རྟེན་བཟང་ཐོབ་པ་དང༌། ཐུགས་རྗེ་ཆེན་པོའི་སྤྲུལ་པའི་དགེ་བའི་བཤེས་གཉེན་དང་མཇལ་ནས་རྗེས་སུ་འཛིན་པ་དང༌། འཁོར་བ་མཐའ་དག་ལས་ཡིད་ཕྱུང་སྟེ་ལམ་བསླབ་པ་གསུམ་མྱུར་དུ་རྒྱུད་ལ་སྐྱེ་བ་དང༌། བྱམས་སྙིང་རྗེ་རྒྱུད་ལ་སྐྱེས་ནས་ཐེག་པ་ཆེན་པོའི་ཚོགས་ལམ་ཆུང་འབྲིང་ཆེ་གསུམ་རིམ་གྱིས་བགྲོད་ནས་སྦྱོར་ལམ་ཐོབ་སྟེ་ཕྱིར་མི་ལྡོག་པར་འགྱུར་བའི་བར་ནི་འཇིག་རྟེན་དང་འཇིག་རྟེན་ལས་འདས་པ་ཞེས་གཉིས་སུ་ཕྱེ་བའི་འཇིག་རྟེན་གྱི་དངོས་གྲུབ་ཡིན། འཇིག་རྟེན་ལས་འདས་པའི་དངོས་གྲུབ་ནི། སྦྱོར་ལམ་ལས་ཀྱང་འདས་ཏེ་ས་དང་པོ་ཐོབ་ནས་སྐད་ཅིག་རེ་རེ་ལུས་བརྒྱ་ཕྲག་མང་པོར་སྤྲུལ་ནས་སངས་རྒྱས་ཀྱི་ཞིང་བརྒྱ་ཕྲག་མང་པོར་བགྲོད་ནུས་པ་ལ་སོགས་པ་ཡོན་ཏན་མཐའ་ཡས་པ་ཐོབ་པ་དང༌། དེ་ནས་ཀྱང་ས་ལམ་གོང་ནས་གོང་དུ་བགྲོད་དེ་མཚན་བཅས་མཚན་མེད་ཀྱི་རྣལ་འབྱོར་ཐམས་ཅད་མཐར་ཕྱིན་ཏེ། སྐྱོན་ཐམས་ཅད་ཟད། ཡོན་ཏན་ཐམས་ཅད་ཡོངས་སུ་རྫོགས་པའི་ཐུགས་རྗེ་ཆེན་པོའི་གོ་འཕང་མྱུར་དུ་ཐོབ་པར་འགྱུར་ཞེས་པའོ། །འདི་འདྲ་བའི་ཕན་ཡོན་སྐྱེས་བུ་དམ་པས་མ་གཏོགས་མི་ཐོབ་སྙམ་ན། ཐེ་ཚོམ་དང༌། ལེ་ལོ་དང༌། སྙོམས་ལས་དང༌། སྒྱིད་ལུགས་པ་དང་ཞུམ་པ་དེ་ལྟར་བྱ་རིགས་ཀྱི། འདི་ནི་ཐུགས་རྗེ་ཆེན་པོ་ལ་དད་པའི་སྐྱེ་བོ་ཕལ་པ་དང༌། བུད་མེད་དང༌། རིགས་ཐ་མལ་པ་སོགས་ཇི་ལྟར་ཡིན་ཀྱང་གོང་གི་དངོས་གྲུབ་དེ་དག་ཐོབ་པར་འགྱུར་བ་ཐེ་ཚོམ་མེད་དོ། །དེ་ཡང་སྤྱོད་འཇུག་ལས།
བདག་གི་བྱང་ཆུབ་ག་ལ་ཞེས། །
སྒྱིད་ལུག་པར་ནི་མི་བྱ་སྟེ། །
འདི་ལྟར་དེ་བཞིན་གཤེགས་པ་ནི། །
བདེན་པ་གསུངས་པའི་བདེན་འདི་གསུངས། །
སྦྲང་བུ་ཤ་སྦྲང་བུང་བ་དང༌། །
དེ་བཞིན་སྲིན་བུར་གང་གྱུར་པ། །
དེས་ཀྱང་བརྩོན་པའི་སྟོབས་བསྐྱེད་ན། །
བྱང་ཆུབ་ཐོབ་དཀའ་བླ་མེད་ཐོབ། །
བདག་ལྟ་རིགས་ཀྱི་མིར་སྐྱེས་ལ། །
ཕན་དང་གནོད་པ་ངོ་ཤེས་པས། །
བྱང་ཆུབ་སྤྱོད་པ་མ་བཏང་ན། །
བདག་གི་བྱང་ཆུབ་ཅི་མི་ཐོབ། །
ཅེས་གསུངས་པ་ལྟར་རོ། །ཐུགས་རྗེ་ཆེན་པོའི་རྣལ་འབྱོར་ལ་གནས་ནས་བསྟོད་པ་བྱིན་རླབས་ཅན་འདི་ཚུལ་བཞིན་དུ་སྟོན་པའི་ཕན་ཡོན་ལྟ་ཅི་སྨོས། ཐུགས་རྗེ་ཆེན་པོའི་མཚན་ནས་ལན་གཅིག་བརྗོད་པ་དང༌། ཡི་གེ་དྲུག་མ་ལན་གཅིག་བཟླས་པའི་ཕན་ཡོན་མཐའ་ཡས་པ་འབྱུང་བ་སངས་རྒྱས་ཀྱིས་གསུངས་ཤིང༌། ཐུགས་རྗེ་ཆེན་པོ་རང་ཉིད་ཀྱིས་ཞལ་གྱིས་བཞེས་པའོ། །ལྷག་པར་ཐོ་རངས་ཀྱི་དུས་སུ་གསོལ་བ་བཏབ་ན་བྱིན་རླབས་མྱུར་བར་གསུངས་ཏེ། དེ་ཡང་སྐྱ་རེངས་དང་པོ་འཆར་བ་ནས་ལངས་ཏེ་ཁྲུས་བྱས་ལ་གོས་གཙང་མ་གྱོན་ཏེ། ཐུགས་རྗེ་ཆེན་པོའི་སྐུ་གསུང་ཐུགས་ཀྱི་ཡོན་ཏན་དྲན་པའི་དད་གུས་ཆེན་པོ་དང༌། བྱམས་པ་དང་སྙིང་རྗེའི་སེམས་བསྐྱེད་དེ། བསྟོད་པ་འདི་འདོན་བཞིན་ཐུགས་རྗེ་ཆེན་པོ་ལ་ཕྱག་བྱས་ནས་གསོལ་བ་བཏབ་ན་བྱིན་རླབས་མྱུར་བར་འཇུག་སྟེ། སྔོན་ཡང་དག་པར་རྫོགས་པའི་སངས་རྒྱས་ཀྱིས་ཀྱང་ཚེས་བཅོ་ལྔའི་སྐྱ་རེངས་འཆར་བའི་ཚོད་ཙམ་ན་བྱང་ཆུབ་བརྙེས་པ་དང༌། དགེ་སློང་མ་དཔལ་མོས་ཀྱང་དུས་ཚོད་དེ་ཙམ་ལ་མཆོག་གི་དངོས་གྲུབ་བརྙེད་ཅིང༌། དེ་བཞིན་དུ་སྔོན་མཁས་གྲུབ་ཕལ་མོ་ཆེས་མཆོག་གི་དངོས་གྲུབ་བརྙེས་པའི་དུས་ནི་ཐོ་རངས་ཀྱི་དུས་ཉིད་དུ་གསུངས་པས། ཕྱི་ནང་གི་རྟེན་འབྲེལ་ཁྱད་པར་ཅན་གྱི་གནད་ཀྱིས་ཐོ་རངས་ཀྱི་དུས་སུ་དགེ་སྦྱོར་ལ་འབད་པ་གནད་ཡིན་ནོ། །ཅེས་གསུངས། གང་ཞིག་རྟག་ཏུ་ཐོ་རངས་ལང་ནས༴ ཞེས་གསུངས་པ་ཡང་དོན་དེའི་ཕྱིར་དུ་ཡིན་ལགས། དེ་བཞིན་དུ། མགོན་པོ་ཀླུ་སྒྲུབ་ཀྱི་རིམ་ལྔ་དང༌། སློབ་དཔོན་ཀླུའི་བྱང་ཆུབ་ཀྱི་རྣམ་བཞག་རིག་པ་དང༌། སློབ་དཔོན་ཨརྻ་དེ་ཝས་སྤྱོད་བསྡུས་སྒྲོན་མེ་དང༌། སློབ་དཔོན་ཟླ་གྲགས་ཀྱི་སྒྲོན་གསལ་སོགས་ལས་མཆོག་གི་དངོས་གྲུབ་ཐོབ་པའི་དུས་ནི་ཐོ་རངས་ལ་བཤད་དོ། །དེ་ལྟར་རང་གི་ངོས་ནས་དལ་བའི་རྟེན་བཟང་པོ་ཐོབ། ཕྱིའི་རྐྱེན་བཤེས་གཉེན་དམ་པ་རྣམས་དང་མཇལ་བའི་བཀའ་དྲིན་ལས་ལམ་འདིར་ཞུགས་པ་ནི། བྱ་སླ་ཞིང་དོན་ཆེ་བ་བྱིན་རླབས་ཀྱི་ཚན་ཁ་ཆེས་ཆེ་བ་ཐུགས་རྗེ་ཆེན་པོའི་རྣལ་འབྱོར་ལ་བརྟེན་ནས་ཐེག་པ་ཆེན་པོའི་ལམ་ཆ་ཚང་བ་འདི་འདྲ་བ་ལ་བསླབ་ཏུ་ཡོད་པའི་སྐབས་འདིར། དོན་མེད་ཚེ་འདིའི་བྱ་བྱེད་ཀྱི་གཡེང་བ་བྱིས་པའི་རྩེ་མོ་དང༌། སྨྱོན་པའི་སྤྱོད་པ་ལྟ་བུ་ལ་ཆགས་ཤིང༌། དལ་འབྱོར་སྟོང་ལོག་བྱེད་པ་དོར་ནས། འཕྲལ་དུ་སྙིང་པོ་ཅི་ལོན་བྱེད་པའི་དུས་ནི་ད་ལྟ་ཡིན་ནོ། །དེ་ཡང་དལ་རྟེན་བཟང་པོ་ལ་སྙིང་པོ་ལེན་པར་འདོད་པ་དག་གིས། ཐོག་མར་དགེ་བའི་བཤེས་གཉེན་མཚན་ཉིད་དང་ལྡན་པ་རེ་ལ་བརྟེན་ཏེ། བསམ་སྦྱོར་གཉིས་ཀྱིས་སྒོ་ནས་ཚུལ་བཞིན་དུ་བསྟེན་ལ་ལེགས་ཚོགས་ཐམས་ཅད་ཀྱི་རྩ་བ་ཚུགས་པ་ཞིག་བྱས། དེ་ནས་སྐྱེས་བུ་ཆེ་འབྲིང་ཆུང་གསུམ་གྱི་ལམ་གྱི་རིམ་པ་རྣམས་ལ་ལེགས་པར་བསླབ་ནས་མྱོང་བ་ཐོབ་པ་ཞིག་བྱས་དགོས། དེས་རང་རྒྱུད་སྔགས་ཀྱི་སྣོད་དུ་རུང་བར་གྱུར་པ་ན། རྡོ་རྗེའི་སློབ་དཔོན་མཚན་ཉིད་དང་ལྡན་པའི་དྲུང་དུ་དབང་རྣམ་པར་དག་པ་ཞིག་ཐོབ་པར་བྱས། དེ་ཐོབ་ནས་དབང་དུས་སུ་ཁས་བླངས་པའི་དམ་ཚིག་དང་སྡོམ་པ་རྣམས་ཚུལ་བཞིན་བསྲུང་བ་བཞིར་བཞག བྱ་བ་སྤྱིའི་རྒྱུད་ལས་གསུམ་དང༌། རིགས་གསུམ་སོ་སོའི་རྒྱུད་རྣམས་ཀྱི་དགོངས་པ་རྒྱ་གར་གྱི་མཁས་གྲུབ་མཚན་ལྡན་གྱིས་བཀྲལ་བའི་གཞུང་ཆེན་མོ་རྣམས་ལ་ཐོས་བསམ་ཕུག་ཐག་ཆོད་པར་སྦྱངས། གལ་ཏེ་དེ་ཙམ་མ་ལྕོགས་ཀྱང་བྱང་ཆུབ་ལམ་གྱི་རིམ་པ་དང༌། རྒྱུད་སྡེ་སྤྱིའི་རྣམ་བཤད་རྣམས་ལ་ཞིབ་ཏུ་སྦྱངས་ཤིང༌། ལམ་གྱི་གནས་ལ་ངེས་པ་བརྙེད་པ་ན། ཚེ་འདིའི་བདེ་སྐྱིད་ཀྱི་འཁྲི་བ་རྦད་ཀྱི་བཅད། ཕྱི་མ་དོན་དུ་གཉེར་བའི་དབེན་པའི་གནས་སུ་ཟབ་གསལ་གཉིས་མེད་ཀྱི་ལྷའི་རྣལ་འབྱོར་རྩེ་གཅིག་ཏུ་བསྒོམ་ཞིང༌། ཡན་ལག་བཞིའི་བཟླས་བརྗོད་མཐར་ཕྱིན་པ་ཞིག་བྱས། དེ་ནས་མཚན་མེད་ཀྱི་རྣལ་འབྱོར་བསྒོམ་སྟེ་མཐར་ཕྱིན་པ་ན་ཚེའི་རིག་འཛིན་དང༌། གསུང་རབ་ཀྱི་ཚིག་དོན་མི་བརྗེད་དང༌། གཟུངས་དང༌། སྤོབས་པ་དང༌། ཆོས་རབ་ཏུ་རྣམ་པར་འབྱེད་པའི་ཤེས་རབ་ཕུལ་ཕྱིན་རྣམས་འགྲུབ་སྟེ། ལྷག་པའི་ལྷའི་ཞལ་མཐོང་དངོས་གྲུབ་ཐམས་ཅད་འགྲུབ་པར་འགྱུར། དེ་ལྟར་བྱ་བའི་རྒྱུད་ལ་ཞུགས་ནས་མཚན་བཅས་མཚན་མེད་ཀྱི་རྣལ་འབྱོར་མཐར་ཕྱིན་ཏེ། ངེས་པར་ཚེ་གཅིག་ལ་འཚང་རྒྱ་བར་འདོད་པ་ན་གསང་སྔགས་བླ་མེད་ཀྱི་ལམ་ལ་འཇུག་དགོས་ཏེ། ལམ་དེ་ལ་མ་བརྟེན་པར་འཚང་རྒྱ་བའི་ཐབས་མེད་ཅིང༌། ལམ་དེ་ལ་བརྟེན་ནས་ཚེ་གཅིག་ལ་འཚང་རྒྱ་ནུས་པར་གསུངས་སོ།།
འཕགས་པ་སྤྱན་རས་གཟིགས་ཀྱི་པོ་བསྟོད་འགྲེལ་པ་རིན་པོ་ཆེའི་རྒྱན་གྱི་མཆོག་ཉིད་ཅེས་བྱ་བ་བཞུགས་སོ།
ན་མོ་གུ་རུ་ལོ་ཀེ་ཤྭ་རྭ་ཡ། འདིར་གྲུབ་པ་མཆོག་བརྙེས་དགེ་སློང་མ་དཔལ་མོས་མཛད་པའི་ཐུགས་རྗེ་ཆེན་པོ་སྤྱན་རས་གཟིགས་ཀྱི་བསྟོད་པ་བྱིན་རླབས་ཅན་པོ་བསྟོད་དུ་གྲགས་པའི་དོན་བཤད་པ་ལ་གསུམ། །མདོར་བསྡུས་ཏེ་བསྟོད་ཅིང་ཕྱག་འཚལ་བ་དང༌། བསྟོད་པ་རྒྱས་པར་བཤད་པ་དང༌། བསྟོད་པ་འདི་བརྗོད་པའི་ཕན་ཡོན་བསྟན་པའོ། །དང་པོ་ནི། རྩ་བ་ལས།
ཨོཾ་འཇིག་རྟེན་མགོན་པོ་ལ་ཕྱག་འཚལ་ལོ། །
འཇིག་རྟེན་བླ་མ་སྲིད་པ་གསུམ་གྱིས་བསྟོད་པ་པོ། །
ལྷ་ཡི་གཙོ་བོ་བདུད་དང་ཚངས་པས་བསྟོད་པ་པོ། །
ཐུབ་པའི་རྒྱལ་མཆོག་བསྟོད་པས་གྲུབ་པར་མཛད་པ་པོ། །
འཇིག་རྟེན་གསུམ་གྱི་མགོན་པོ་མཆོག་ལ་ཕྱག་འཚལ་ལོ། །
ཞེས་རྐང་པ་ལྔའོ། །ཨོཾ་སོགས་ཀྱི་དོན་ནི་བཀྲ་ཤིས་པར་བྱ་བའི་ཆེད་དུ་འཇིག་རྟེན་ཀུན་གྱི་མགོན་པོ་འཕགས་མཆོག་ཕྱག་ན་པདྨ་འཛིན་པ་ལ་ཕྱག་འཚལ་ལོ། །ལོ་ཙཱ་བའི་འགྱུར་ཕྱག་ཏུ་བཞེད་པ་ལྟར་ན་འགྱུར་མཐར་ཕྱིན་པ་དང་ཕྱི་རབས་སུ་བྱིན་རླབས་ཀྱི་རྒྱུན་འབྱུང་བའི་ཕྱིར་དུ་དེ་ལ་ཕྱག་བྱས་པའོ། །འགྲོ་བ་རིགས་དྲུག་དང་སྐྱེ་གནས་བཞིས་བསྡུས་པའི་འཇིག་རྟེན་གྱི་སེམས་ཅན་མཐའ་དག་མཐོ་རིས་དང་ཐར་པའི་གནས་སུ་འཁྲིད་པར་མཛད་པའི་བླ་མ་དམ་པ་ནི་འཕགས་པ་སྤྱན་རས་གཟིགས་ཡིན་པས། དེ་ལ་འདོད་ཁམས། གཟུགས་ཁམས། གཟུགས་མེད་ཁམས་ཏེ་སྲིད་པ་གསུམ་ན་གནས་པའི་སེམས་ཅན་ཀུན་གྱིས་གུས་པས་འདུད་ཅིང༌། དེ་ལྟར་འདུད་ཅིང་བསྟོད་པ་པོའི་ཡུལ་ནི་སྤྱན་རས་གཟིགས་སོ། །འཇིགས་རྟེན་འདི་ན་དབང་ཆེ་བར་གྲགས་པ་ལྷ་ཡི་གཙོ་བོ་བདུད་དགའ་རབ་དབང་ཕྱུག་དང༌། སྟོང་གསུམ་གྱི་བདག་པོ་ཚངས་པ་དང༌། བརྒྱ་བྱིན་ལ་སོགས་པ་དེ་དག་ཀྱང་སྡུག་བསྔལ་གྱིས་འཇིགས་པ་ན། འཕགས་པ་ཉིད་ལ་ཕྱག་འཚལ་བ་དང༌། མཆོད་པ་དང་སྐྱབས་སུ་འགྲོ་བར་བྱ་བ་ཉིད་ཡིན་པས་བསྟོད་པ་པོའི་ཡུལ་སྤྱན་རས་གཟིགས་ཁྱོད་ནི་ལྷའི་ལྷ་ཉིད་དོ། །འདོད་གཟུགས་ཀྱི་ལྷའི་གཙོ་བོ་དེ་དག་དང༌། ཐུབ་པའི་བསྟན་པ་ལས་ཕྱི་རོལ་ཏུ་གྱུར་པའི་སེར་སྐྱ་དང༌། གཟེགས་ཟན་ལ་སོགས་པས་རྣམས་སྐྱབས་སུ་འཛིན་པ་དོར་ཏེ་བདུད་བཞིའི་གཡུལ་ལས་རྒྱལ་བའི་མཆོག་གྱུར་འཕགས་པ་སྤྱན་རས་གཟིགས་སྐྱབས་སུ་བཟུང་སྟེ་བསྟོད་པ་བྱས་པས་འདོད་པའི་དོན་ཐམས་ཅད་འགྲུབ་པར་འགྱུར་ཞིང༌། དེ་ལྟར་གྲུབ་པར་མཛད་པ་པོ་ནི་ཕགས་མཆོག་ཉིད་དོ། །དགེ་སློང་མ་དཔལ་མོས་ཐུགས་རྗེ་ཆེན་པོའི་ཡོན་ཏན་ཤེས་ནས་དད་པ་ཐོབ་སྟེ། རང་ཉིད་དེའི་ལུགས་འཛིན་པའི་ཞེན་པ་ཙམ་མ་ཡིན་པར། ས་འོག ས་སྟེང༌། ས་བླའི་འཇིག་རྟེན་གསུམ་གྱི་སེམས་ཅན་རྣམས་ལ་གནས་སྐབས་མཐར་ཐུག་ཀུན་ཏུ་བསླུ་བ་མེད་པའི་སྐྱབས་དང་མགོན་པོ་མཆོག་ནི་འཕགས་པ་ཐུགས་རྗེ་ཆེན་པོ་ཉིད་ལས་ལྷག་པ་གཞན་མེད་པར་གཏིང་ནས་ཡིད་ཆེས་ཏེ། ལུས་ཀྱིས་གུས་འདུད་དུ་དང༌། ངག་གིས་བསྟོད་པ་དང༌། ཡིད་ཀྱིས་སྐྱབས་སུ་འཛིན་པ་སྟེ། སྒོ་གསུམ་གུས་པས་འདུད་ཅིང་དེ་ལ་ཕྱག་འཚལ་ལོ། །གདུལ་བྱ་རྣམས་ལ་ཡང་ཚུལ་དེ་ལྟར་གྱིས་ཤིག་ཅེས་འདོམས་པའོ། །གཉིས་པ་བསྟོད་པ་རྒྱས་པར་བཤད་པ་ནི། རྩ་བ་ལས།
བདེ་གཤེགས་དཔག་མེད་སྐུ་སྟེ་སྐུ་བཟང་འཛིན་པ་པོ། །
བདེ་གཤེགས་སྣང་བ་མཐའ་ཡས་དབུ་བརྒྱན་འཛིན་པ་པོ། །
ཕྱག་གཡས་མཆོག་སྦྱིན་ཡི་དྭགས་བཀྲེས་སྐོམ་སེལ་བ་པོ། །
ཕྱག་གཡོན་གསེར་གྱི་པདྨས་རྣམ་པར་བརྒྱན་པ་པོ། །
དྲི་ཞིམ་རལ་པའི་ཕྲེང་བ་དམར་སེར་འཁྱུག་པ་པོ། །
ཞལ་རས་རྒྱས་པ་ཟླ་བ་ལྟ་བུར་མཛེས་པ་པོ། །
སྤྱན་གྱིས་པདྨ་མཆོག་ཏུ་བཟང་ཞིང་ཡངས་པ་པོ། །
ཁ་བ་དུང་ལྟར་རྣམ་དཀར་དྲི་ངད་ལྡན་པ་པོ། །
དྲི་མེད་འོད་ཆགས་མུ་ཏིག་ཚོམ་བུ་འཛིན་པ་པོ། །
མཛེས་པའི་འོད་ཟེར་སྐྱ་རེངས་དམར་པོས་བརྒྱན་པ་པོ། །
པདྨའི་མཚོ་ལྟར་ཕྱག་ནི་དངར་བ་བྱས་པ་པོ། །
སྟོན་ཀའི་སྤྲིན་གྱིས་མདོག་དང་ལྡན་ཞིང་གཞོན་པ་པོ། །
རིན་ཆེན་མང་པོས་དཔུང་པ་གཉིས་ནི་བརྒྱན་པ་པོ། །
ལོ་མའི་མཆོག་ལྟར་ཕྱག་མཐིལ་གཞོན་ཞིང་འཇམ་པ་པོ། །
རི་དྭགས་པགས་པས་ནུས་མ་གཡོན་པ་བཀབ་པ་པོ། །
སྙན་ཆ་གདུ་བུས་སྒེག་ཅིང་རྒྱན་རྣམས་འཆང་བ་པོ། །
དྲི་མ་མེད་པ་པདྨའི་མཆོག་ལ་གནས་པ་པོ། །
ལྟེ་བའི་ངོས་ནི་པདྨའི་འདབ་ལྟར་འཇམ་པ་པོ། །
གསེར་གྱི་སྐེ་རགས་མཆོག་ལ་ནོར་བུས་སྤྲས་པ་པོ། །
སྟ་ཟུར་དཀྲིས་པའི་རས་བཟང་ཤམ་ཐབས་འཛིན་པ་པོ། །
ཐུབ་པའི་མཁྱེན་མཆོག་མཚོ་ཆེན་ཕ་རོལ་ཕྱིན་པ་པོ། །
མཆོག་བརྙེས་བསོད་ནམས་མང་པོ་ཉེ་བར་བསགས་པ་པོ། །
རྟག་ཏུ་བདེ་བའི་འབྱུང་གནས་རྒ་ནད་སེལ་བ་པོ། །
གསུམ་མཐར་མཛད་ཅིང་མཁའ་སྤྱོད་སྤྱོད་པ་སྟོན་པ་པོ། །
ལུས་ཅན་མཆོག་སྟེ་བདུད་དཔུང་འཁྲུག་ལས་རྒྱལ་བ་པོ། །
གསེར་གྱི་རྐང་གདུབ་སྒྲ་ཡིས་ཞབས་ཡིད་འོང་བ་པོ། །
ཚངས་པའི་གནས་པ་བཞི་ཡིས་དབེན་པ་མཛད་པ་པོ། །
ངང་པའི་འགྲོས་འདྲ་གླང་ཆེན་དྲེགས་ལྟར་གཤེགས་པ་པོ། །
ཡོངས་རྫོགས་ཉེ་བར་བསགས་ཤིང་བསྟན་པ་གཉེར་བ་པོ། །
འོ་མའི་མཚོ་དང་ཆུ་ཡི་མཚོ་ལས་སྒྲོལ་བ་པོ། །
ཅེས་རྐང་པ་བཅུ་ཕྲག་གསུམ་མོ། དེ་རྣམས་བསྟོད་པའི་ཚིག་རིས་ལྟར་རིམ་བཞིན་བཤད་ན། ཐུགས་རྗེ་ཆེན་པོ་སྐུའི་བ་སྤུའི་བུ་ག་རེ་རེ་ཡང་སངས་རྒྱས་དང་བྱང་ཆུབ་སེམས་དཔའ་གྲངས་མེད་བཞུགས་པའི་རྣམ་ཐར་སྟོན་པས་ན་བདེ་བར་གཤེགས་དཔག་ཏུ་མེད་པ་གཅིག་ཏུ་འདུས་པ་སྐུ་ལྟ་བུ་སྟེ། དེའི་སྐུ་ནི་མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་སྤྲས་པའི་མཚུངས་པ་མེད་པའི་སྐུ་ཤིན་ཏུ་བཟང་པོ་ཡིན་ཞིང༌། དེ་འཛིན་པ་པོ་ནི་སྤྱན་རས་གཟིགས་ཁྱོད་ཡིན་ནོ། །ཐུགས་རྗེ་ཆེན་པོ་འདི་སྔོན་འཁོར་ལོས་བསྒྱུར་བའི་རྒྱལ་པོ་རྩིགས་ཀྱི་མུ་ཁྱུད་ཀྱི་སྲས་ཀྱི་ཐུ་བོ་མིག་མི་འཛུམ་དུ་གྱུར་པའི་ཚེ་བྱང་ཆུབ་མཆོག་ཏུ་ཐུགས་བསྐྱེད་ཅིང་སངས་རྒྱས་ཀྱི་ཞིང་བཟུང༌། དེ་ནས་བཟུང་སྟེ་མགོན་པོ་འོད་དཔག་མེད་ཡོངས་འཛིན་དུ་བསྟེན་ཏེ་བསྐལ་པ་གྲངས་མེད་མང་པོར་ཚོགས་བསགས། སངས་རྒྱས་པའི་ཚེ་ན་ཡང་འོད་དཔག་མེད་ཀྱི་རིགས་སུ་སངས་རྒྱས་པ་ཡིན་པས། རིགས་ཀྱི་བདག་པོ་བདེ་བར་གཤེགས་པ་སྣང་བ་མཐའ་ཡས་ཀྱི་སྐུ་དབུའི་སྤྱི་བོའི་མཛེས་བརྒྱན་དུ་འཛིན་ཅིང་འཆང་བ་པོ་ནི་འཕགས་པ་དེའོ། །དེ་ལྟར་བཟུང་བ་ཡང་རང་ཅག་རྣམས་ལ་མན་ངག་སྟོན་པར་མངོན་ཏེ། དེ་ཡང་དང་པོར་ཐུགས་བསྐྱེད་པ་ཡང་ཐེག་པ་ཆེན་པོའི་དགེ་བའི་བཤེས་གཉེན་ལ་བརྟེན་ནས་སེམས་བསྐྱེད། བར་དུ་ཚོགས་གསོགས་པའི་སྐབས་སུ་ཡང་ཐེག་པ་ཆེན་པོའི་དགེ་བའི་བཤེས་གཉེས་གྱི་མགོན་དང་ནམ་ཡང་མི་བྲལ་བར་བསྟེན་ནས་ཚོགས་བསགས། མཐར་སངས་རྒྱས་པའི་ཚེ་ན་ཡང་བླ་མ་རིགས་ཀྱི་ཅོད་པཎ་དུ་བཞུགས་པའི་འདི་ལྟར་ཡིན་པས། ཐེག་ཆེན་གྱི་ལམ་ལ་བསླབ་པར་འདོད་པའི་གདུལ་བྱ་རྣམས་ཀྱིས་ཀྱང་དགེ་བའི་བཤེས་གཉེན་བསྟེན་ཚུལ་འདི་བཞིན་དུ་བྱས་ནས་ལམ་བགྲོད་དགོས་སོ་ཞེས་ཐབས་ཀྱིས་འདོམས་པ་ཡིན་ནོ། །ཐུགས་རྗེ་ཆེན་པོའི་ཕྱག་གཡས་མཆོག་སྦྱིན་གྱི་ཕྱག་རྒྱ་མཛད་པའི་ཕྱག་མཛུབ་ལས་བདུད་བརྩིའི་རྒྱུན་འབབས་པས། ཡི་དྭགས་རྣམས་ཀྱི་བཀྲེས་སྐོམ་གྱི་སྡུག་བསྔལ་སེལ་བར་བྱེད་ཅིང༌། དེ་བྱས་པ་པོ་ནི་འཕགས་པ་དེའོ། །འདམས་ལས་སྐྱེས་པའི་པདྨ་འདམ་གྱི་དབུས་སུ་གནས་ཀྱང་འདམ་གྱི་སྐྱོན་གྱིས་མ་གོས་པ་ལྟར་རིགས་དྲུག་འཁོར་བ་གནས་ཀྱི་སྐྱོན་གང་གིས་ཀྱང་གོས་པ་མེད་པའི་མཚོན་བྱེད་དུ་ཕྱག་གཡོན་ན་གསེར་གྱི་མདོག་ལྟར་འོད་གསལ་ཞིང་དྲི་མ་མེད་པའི་པདྨ་བསྣམས་ཤིང༌། དེ་ལྟ་བུའི་པདྨས་རྣམ་པར་བརྒྱན་པ་པོ་ནི་ཉིད་ཡིན་པས་ཕྱག་ན་པདྨ་ཞེས་ཞིང་ཁམས་ཀུན་ཏུ་མཚན་དུ་ཡང་གྲགས་སོ། །ཐུགས་རྒྱུད་ལ་ཐར་འཛིན་གྱི་རྩུབ་རེག་མེད་པ་མཚོན་ཕྱིར་དུ་དབུ་སྐྲ་ཤིན་ཏུ་འཇམ་ཞིང་དྲི་ཞིམ་པ་དང༌། སྤུ་ཉག་མ་རེ་རེ་ནས་མ་འཛིངས་པར་སོ་སོར་གནས་པ་དང༌། འོད་གསལ་བའི་རལ་པའི་ཕྲེང་བ་མདོག་དམར་སེར་ཁྲོ་ཞལ་གྱི་དབུའི་སྟེང་ནས་གྱེན་དུ་ཕྱོགས་པ་པོ། སྐུའི་བ་སྤུ་རྣམས་ཀྱང་གཉིས་དང་གསུམ་ལ་སོགས་པ་མཉམ་དུ་སྐྱེས་པ་དང་ཕན་ཚུན་འཛིངས་པ་སོགས་མེད་པར་རེ་རེར་བྱུང་ཞིང་གཡས་ཕྱོགས་སུ་རིམ་གྱི་འཁྱིལ་ཏེ་རྩེ་མོ་རྣམས་སྐུ་ལ་གྱེན་དུ་ཕྱོགས་ཤིང་འོད་འཁྲུག་པ། མཐོང་བ་ཙམ་གྱིས་ཚིམ་པར་བྱེད་པ་པོ་ནི་འཕགས་པ་དེའོ། །ཞལ་རས་ཀྱི་དཀྱིལ་འཁོར་རྒྱས་པ་བཅོ་ལྔའི་ཟླ་བ་ཉ་ཡོངས་སུ་གང་བ་ལྟ་བུར་ཤིན་ཏུ་མཛེས་ཤིང་བལྟ་ན་སྡུག་པ་དེ་དང་ལྡན་པ་པོ་ནི་འཕགས་པ་དེའོ། །སྤྱན་གྱི་པདྨ་ནི་མཆོག་ཏུ་བཟང་བ་སྤྱན་དཀྱུས་རིང་ཞིང་དཀར་ནག་གི་ཆ་རྣམས་མ་འདྲེས་པར་མཛེས་ལ་ཅུང་ཟད་ཟུམ་པ་ཞི་བའི་གཟིགས་སྟངས་ཀྱིས་མཁའ་ཁྱབ་ཀྱི་སེམས་ཅན་ཐམས་ཅད་སྒྲིབ་ཐོགས་མེད་པར་གཟིགས་པས་ན་ཤིན་ཏུ་ཡངས་པ། དེ་འདྲ་བའི་སྤྱན་གཟིགས་པ་ཙམ་གྱིས་འདོད་དོན་ཀུན་གྲུབ་པར་མཛད་པ་པོ་ནི་འཕགས་པ་དེའོ། །ཐུགས་རྒྱུད་ལ་སྐྱོན་གང་གི་ཀྱང་མ་གོས་པ་མཚོན་བྱེད་དུ་སྐུ་མདོག་ཁ་བ་དང་དུང་གི་མདོག་ལྟར་རྣམ་པར་དཀར་བ། སྐུ་ལས་དྲི་ཞིམ་པོའི་ངང་ལྡན་བ། འགྲོ་བ་གང་གིས་དྲི་དེ་ཚོར་ཐམས་ཅད་ཚིམ་པ་དང༌། སྐུའི་ཁ་དོག་སུས་མཐོང་བ་ཐམས་ཅད་འཁོར་བ་ལས་སྒྲོལ་བར་མཛད་པ། འགྲོ་བ་སུས་མཐོང་ཡང་སྐུུ་ལ་ཡིད་དུ་མི་འོང་བའི་ཆ་ཅུང་ཟད་ཀྱང་མི་སྲིད་པས་མཐོང་བ་མི་མཐུན་པ་མེད་པ་པོ་ནི་འཕགས་པ་དེའོ། །དེའི་སྐུ་ལ་རིན་པོ་ཆེ་དྲི་མ་མེད་པ་རིན་ཐང་དང་བྲལ་བ་དང༌། འོད་ཆགས་པའི་མུ་ཏིག་གི་ཚོམ་བུ་བཀོད་པའི་རྒྱན་དཔག་ཏུ་མེད་པས་སྤྲས་ཤིང༌། འཛིན་པ་པོ་ནི་འཕགས་པ་དེའོ། །འགྲོ་བ་ཐམས་ཅད་སྙིང་རྗེས་ནམ་ཡང་མི་འདོད་པ་མི་མཚོན་པ་ཡིད་དུ་འོང་ཞིང་མཛེས་པའི་འོད་ཟེར་དམར་པོ་ཕྱོགས་བཅུར་འཕྲོ་བ། འོད་ཟེར་དེ་མཐོང་བ་ཙམ་གྱིས་གནས་སྐབས་དང་མཐར་ཐུག་གི་དོན་རྣམས་འབད་མེད་དུ་གྲུབ་ཅིང༌། སྐྱ་རེངས་གི་མདོག་དམར་པོས་བརྒྱན་པ་པོ་ནི་འཕགས་པ་དེའོ། །པདྨའི་མཚོའི་ངོགས་གཉིས་སུ་ཡིད་བཞིན་གྱི་ནོར་བུ་དང་འདམ་སྐྱེས་དྲི་མ་མེད་པས་ཚར་དུ་དངར་བ་སྟེ་བརྒྱན་པ་ལྟར༌། ཐུགས་རྗེ་ཆེན་པོའི་སྐུའི་གཡས་གཡོན་གཉིས་འཇམ་ཞིང་ཤ་ཆགས་པའི་ཕྱག་ནི་ལྔ་བརྒྱ་ལྔ་བརྒྱས་བརྒྱན་ཅིང་ཚར་དུ་དངར་བར་བྱས་ཤིང༌། །དེ་ཡང་གཡས་གཡོན་དུ་ཕྱག་ལྔ་བརྒྱ་པ་རེ་རེའི་འཕྲེང་བ་འགྲིགས་ཏེ༌། ཡར་དབུའི་གཙུག་ཏོར་དང་མར་པུས་མོའི་ལྷ་ང་ལས་མི་མདའ་བར་མཛེས་པར་མནོས་པ་པོ་ནི་འཕགས་པ་དེའོ། །ཕྱག་སྟོང་དེ་ཡང་མདོག་སྟོན་ཀའི་སྤྲིན་དཀར་གྱི་མདོག་དང་ལྡན་ཞིང་དཔག་བསམ་གཞོན་ནུའི་ལྕུག་ཕྲན་ལྟར་འཇམ་ལ་གཞོན་ཤ་ཆགས་པ་དེ་དང་འབྲེལ་བ་པོ་ནི་འཕགས་པ་དེའོ། །རིན་ཆེན་གསེར་དང༌། དངུལ་དང༌། སྤུག་དང༌། བཻཌཱུརྱ་ལ་སོགས་པ་རིན་ཐང་དང་བྲལ་བ་མང་པོས་དཔུང་པ་གཉིས་དང༌། ཕྱག་མགོ་གཉིས་ལ་སོགས་པ་སྐུའི་སྟོད་ཐམས་ཅད་ནི་རྒྱན་གྱིས་སྤྲས་ཤིང་བརྒྱན་པ་པོ་ནི་འཕགས་པ་དེའོ། །ལོ་མའི་མཆོག་དཔག་བསམ་ཤིང་གི་ལོ་མ་ལྟར་ཕྱག་ཐམས་ཅད་ཀྱི་མཐིལ་རྣམས་ཤིན་ཏུ་གཞོན་ཞིང་རབ་ཏུ་འཇམ་པའི་ངོས་ལ་དུང་གཡས་སུ་འཁྱིལ་བ་དང༌། །གཡུང་དྲུང་དང༌། བུམ་པ་གང་བ་ལ་སོགས་པ་བཀྲ་ཤིས་པའི་རི་མོ་དུ་མས་་སྤྲས་ཤིང༌། །ཕྱག་མཐིལ་རྣམས་སུ་སྤྱན་རེ་ཡོད་པ། ཕྱག་སོར་རྣམས་ངང་པའི་ལག་པ་ལྟར་དྲ་བས་འབྲེལ་བ་དང་ལྡན་པ་པོ་ནི་འཕགས་པ་དེའོ། །དེའི་ཐུགས་འགྲོ་བ་རྣམས་དུག་བསྔལ་གྱིས་མནར་བ་ལ་མི་བཟོད་པའི་སྙིང་རྗེའི་ཉམས་དང་ལྡན་པ། མགུལ་རྒྱན་ལ་སོགས་པའི་རྒྱན་དེ་རྣམས་འཆང་བ་པོ་ནི་འཕགས་པ་དེའོ། །འཁོར་བའི་སྐྱོན་གྱིས་མ་གོས་པ་དང༌། རང་བཞིན་རྣམ་དག་ལས་ནམ་ཡང་གཡོ་བ་མེད་པ་མཚོན་ཕྱིར་ནག་ཆའི་དྲི་མ་མེད་པའི་ཟླ་བ་དང༌། པདྨའི་གདན་གྱི་མཆོག་ལ་བཞུགས་ཤིང་གནས་པ་པོ་ནི་འཕགས་པ་དེའོ། །དེའི་ལྟེ་བའི་ངོས་ནི་གཞན་དག་གི་ལྟེ་བའི་ངོས་ལས་ཁྱད་དུ་འཕགས་ཤིང་པདྨའི་འདབ་མ་ལྟར་ཤིན་ཏུ་འཇམ་པ། དེས་མཚོན་སྐུའི་པགས་པ་ཡང་ཤིན་ཏུ་འཇམ་ཞིང་སྲབ་པ་པོ་ནི་འཕགས་པ་དེའོ། །ཤམ་ཐབས་ཀྱི་སྟེང་དུ་གསེར་གྱི་སྐེ་རགས་མཆོག་ཏུ་གྱུར་པ་ལ་ནོར་བུས་བརྒྱན་པ། རིན་པོ་ཆེ་དུ་མའི་དྲ་བ་དྲ་ཕྱེད་དང༌། རྩེ་མོར་གསེར་གྱི་དྲིལ་ཆུང་སིལ་སིལ་གྱི་སྒྲ་སྒྲོག་པ་དང་བཅས་པའི་འོག་པག་གི་སྤྲས་པ་པོ་ནི་འཕགས་དེའོ། །བག་མེད་པའི་སྤྱོད་པ་ས་བོན་དང་བཅས་པ་རྩ་བ་ནས་སྤངས་པས་ངོ་ཚ་ཁྲེལ་ཡོད་ལས་ནམ་ཡང་ཉམས་པ་མེད་པ་མཚོན་ཕྱིར་སྐུ་སྨད་དུ་སྟ་ཟུར་དཀྲིས་པའི་ལྷ་རྫས་ཀྱི་རས་བཟང་པོའི་ན་བཟའི་ཤམ་ཐབས་མཛེས་པར་གསོལ་ཞིང་འཛིན་པ་པོ་ནི་འཕགས་པ་དེའོ༌། །བསམ་པ་ཕུན་ཚོགས་དང་པོ་བྱང་ཆུབ་མཆོག་ཏུ་ཐུགས་བསྐྱེད་པ་ནས་བཟུང༌། བྱམས་སྙིང་རྗེ་བྱང་ཆུབ་ཀྱི་སེམས་གོང་ནས་གོང་དུ་འཕེལ་ཞིང༌། བསམ་པ་དེས་ཟིན་པའི་སྒོ་ནས་སྦྱོར་བ་ཕུན་ཚོགས་གནས་ལུགས་རྟོགས་པའི་ཤེས་རབ་སོགས་རྒྱལ་སྲས་ཀྱི་སྤྱོད་པ་མཐའ་དག་མཐར་ཕྱིན་ཏེ། ཐུབ་པའི་མཁྱེན་མཆོག་གནས་དང་གནས་མ་ཡིན་པ་མཁྱེན་པ་སོགས་སྟོབས་བཅུའི་གོ་འཕང་བརྙེས་ཤིང་སྲིད་ཞིའི་རྒྱ་མཚོ་ཆེན་པོའི་ཕ་རོལ་ཏུ་ཕྱིན་པ་ནི་འཕགས་པ་དེའོ། །དེ་ལྟར་སྐྱོན་ཀུན་ཟད་ཡོན་ཏན་ཀུན་ལྡན་གྱི་ཆོས་སྐུ་དང༌། གཟུགས་སྐུ་གཉིས་ཟུང་དུ་འཇུག་པའི་མཆོག་གི་གོ་འཕང་བརྙེས་པ་དེ་ནི། །བྱང་ཆུབ་ཀྱི་སེམས་རིན་པོ་ཆེས་ཟིན་པའི་བསོད་ནམས་དང་ཡེ་ཤེས་ཀྱི་ཚོགས་མང་པོ་བསྐལ་པ་གྲངས་མེད་དུ་མར་བར་མ་ཆད་དུ་ཉེ་བར་བསགས་པ་ལས་བྱུང་ཞིང་བསྐྲུན་པ་པོ་ནི་འཕགས་པ་དེའོ། །ཐུགས་རྗེ་ཆེན་པོས་འགྲོ་བ་རྣམས་སྡུག་བསྔལ་གཏན་དུ་སྤངས་ཤིང་དུས་རྟག་ཏུ་བདེ་བའི་འབྱུང་གནས་ཐར་པའི་གོ་འཕང་འཁྲིད་པར་མཛད་ལ། དེ་ཡང་ཐོག་མར་ལས་ཉོན་གྱི་དབང་གིས་ཁམས་གསུམ་འཁོར་བར་སྐྱེ་ཞིང་རྒ་ནད་ཀྱི་སྡུག་བསྔལ་གྱི་ཟུག་གཟེར་དྲག་པོས་གདུངས་ནས་བཟོད་གླགས་མེད་པ་འདི་ཉིད་སེལ་དགོས་ཤིང༌། དེ་ལྟར་སེལ་བ་པོ་ནི་འཕགས་པ་དེའོ། །ངན་སོང་གི་གནས་སུ་སྐྱེས་ཟིན་པ་རྣམས་དང༌། ད་ལྟ་མ་སྐྱེས་ཀྱང་མྱུར་དུ་སྐྱེ་བའི་རྒྱུ་ལ་གནས་པ་རྣམས་ལ་གང་ལ་གང་འཚལ་གྱི་སྤྲུལ་པ་སྤྲུལ་ནས། ངན་སོང་གསུམ་དུ་སྐྱེས་ཟིན་པ་རྣམས་གནས་དེ་ནས་ཐར་བར་མཛད་ཅིང༌། །རྒྱུ་ལ་གནས་པ་རྣམས་ལས་ངན་པ་དེ་དག་བྱང་བ་དང༌། ཕྱི་མ་སྡོམ་པའི་དགེ་བ་ལ་འགོད་པར་མཛད་དོ། །དེ་ཡང་སེམས་ཅན་རེ་རེ་ཙམ་གྱི་དོན་མིན་པར་མཁའ་སྤྱོད་དེ་ནམ་མཁའ་དང་མཉམ་པའི་སེམས་ཅན་ཀུན་ལ་གང་འཚམ་གྱི་སྤྲུལ་པ་འགྱེད་ཅིང༌། དེ་ལྟར་སྤྱོད་ཚུལ་སྣ་ཚོགས་པ་སྟོན་པ་པོ་ནི་འཕགས་པ་དེའོ། །ལུས་ཅན་རྐང་གཉིས་རྣམས་ཀྱི་མཆོག་སྟེ་བཅོམ་ལྡན་འདས་འཕགས་པ་ཐུགས་རྗེ་ཆེན་པོས་མཆོག་གི་སྤྲུལ་སྐུ་གྲངས་མེད་པ་དུས་གཅིག་ཏུ་སྤྲུལ་ཏེ། ཞིང་ཁམས་དུ་མར་བདུད་དཔུང་དང་བཅས་པ་བཅོམ་ནས་འགྲོ་བའི་དོན་དུ་འཚང་རྒྱ་བའི་མཛད་པ་དུ་མ་དུས་གཅིག་ཏུ་སྟོན་པར་མཛད་ཅིང༌། དེ་ལྟར་ནག་ཕྱོགས་ཀྱི་སྡེ་འཁྲུག་པ་ལས་རྒྱལ་བ་པོ་ནི་འཕག་པ་དེའོ། །དེའི་ཞབས་མཁྲིག་མ་གཉིས་ལ་གསེར་གྱི་རྐང་གདུབ་དང་དངུལ་ལ་སོགས་པ་རིན་པོ་ཆེའི་རྒྱན་དཔག་ཏུ་མེད་པས་སྤྲས་ཤིང༌། ཞབས་གདུབ་དེ་ལས་གསེར་གྱི་དྲིལ་ཆུང་སིལ་སིལ་གྱི་སྒྲ་སྒྲོགས་པ། སྒྲ་དེ་ཡིས་ཞབས་ཀྱི་དྲིལ་ཆུང་གི་སྒྲ་ཐོས་པ་ཐམས་ཅད་གནས་སྐབས་སུ་སེམས་བདེ་བས་ཚིམ་ཞིང་ཡིད་དུ་འོང་བར་བྱེད་ཅིང༌། མཐར་ཐུག་སངས་རྒྱས་འགྲུབ་པའི་ས་བོན་བསྐྲུན་པར་མཛད་པ་པོ་ནི་འཕགས་པ་དེའོ། །དེས་ནི་ཞབས་ཀྱི་མཁྲིག་མ་ལོང་བུའི་འབུར་མི་མངོན་པ་དང༌། ཞབས་མཐིལ་མཉམ་པ་དང༌། ཞབས་ཀྱི་བཞི་ཆ་ཕྱིར་འཕགས་ཤིང་རྟིང་པ་ཡངས་པ་ལ་སོགས་པ་ཞབས་ཀྱི་མཚན་བཟང་དང་དཔེ་བྱད་རྣམས་ཀྱང་མཚོན་ནོ། །ཐུགས་རྗེ་ཆེན་པོས་སེམས་ཅན་ཐབས་མཁས་ཀྱི་སྤྲུལ་པས་དད་པ་ལ་བཀོད་ནས་རྒྱུད་སྣོད་རུང་གྱུར་པ་ན་དམན་ལམ་དུ་ལྟུང་བར་མི་མཛད་པར། རང་ཉིད་གང་ནས་གཤེགས་པའི་ལམ་བཟང་པོ་དེ་ལ་གདུལ་བྱ་རྣམས་ཀྱང་འཁྲིད་པར་བཞེད་ནས། །བྱམས་པ་ཆེན་པོ་དང༌། སྙིང་རྗེ་ཆེན་པོ་དང༌། དགའ་བ་ཆེན་པོ་དང༌། བཏང་སྙོམས་ཆེན་པོ་སྟེ་ཚངས་པའི་གནས་པ་བཞི་པ་དེ་ཡི་སྒོ་ནས་རང་དོན་འབའ་བཞིག་བསྒྲུབ་པའི་བསམ་པ་དང་སྦྱོར་བའི་གཡེང་བ་མཐའ་དག་གིས་དབེན་པའི་ཐེག་ཆེན་གྱི་ལམ་བཟང་པོར་འཁྲིད་ནས། །ས་ལམ་རིམ་གྱི་བགྲོད་དེ་སངས་རྒྱས་ཀྱི་སར་འཛེག་པར་མཛད་པ་པོ་ནི་འཕགས་པ་དེའོ། །དེ་གཤེགས་པའི་ཚེ་ངང་པའི་རྒྱལ་པའི་འགྲོས་འདྲ་བ་དང༌། གླང་ཆེན་དྲེགས་པ་སྟེ་གླང་པོ་ཆེ་སྟོབས་རྒྱས་པའི་འགྲོས་ལྟར་དུ་དལ་གྱིས་གཤེགས་ཤིང༌། འདིས་ནི་སེངྒེའི་སྟབས་སུ་གཤེགས་པ་སོགས་ཀྱི་དཔེ་བྱད་དག་ཀྱང་མཚོན་ལ། །དེ་ཡང་གོམ་པ་ཙབ་ཙུབ་དང༌། མྱུར་བུལ་སོགས་མེད་པ་པོ་ནི་འཕགས་པ་དེའོ། །དེས་དང་པོར་ཐུགས་བསྐྱེད་པ་ནས་བཟུང༌། བསྐལ་པ་གྲངས་མེད་མང་པོའི་བར་དུ་ཚོགས་གཉིས་ཡོངས་སུ་རྫོགས་པ་ཉེ་བར་བསགས་ཤིང༌། རང་གི་འདུལ་བར་བྱ་བའི་སེམས་ཅན་གྲངས་མེད་པ་ཡང་སྨིན་པར་མཛད་ནས་མངོན་པར་སངས་རྒྱས། སླར་ཡང་ནམ་མཁའ་མ་ཟད་ཀྱི་བར་དུ་སེམས་ཅན་གྱི་དོན་མཛད་པ་ལ་སྐད་ཅིག་ཀྱང་གཡོ་བ་མེད་ཅིང༌། །གཞན་དོན་འཕྲིན་ལས་ཀྱི་གཙོ་བོ་ནི། །སེམས་ཅན་རྣམས་ལ་ཆོས་བསྟན་ནས་རྒྱུད་འདུལ་བ་བྱེད་པ་ཉིད་ཡིན་པས། འཇིག་རྟེན་དུ་ལུང་རྟོགས་ཀྱི་བསྟན་པ་རྒྱས་པའི་ཐབས་འབའ་ཞིག་གཙོ་བོར་དོན་དུ་གཉེར་བར་མཛད་པ་པོ་ནི་འཕགས་པ་དེའོ། །དེས་ཐབས་ལ་མཁས་པའི་ཆོས་བསྟན་ནས། །སེམས་ཅན་རྣམས་ཞི་མཐའ་འོ་མའི་མཚོར་ལྷུང་བ་ལྟ་བུ་ལས་བསྒྲལ་བ་དང༌། །སྲིད་མཐའ་ཆུ་ཡི་མཚོར་ལྷུང་བ་ལྟ་བུ་ལས་ཀྱང་བསྒྲལ་ཏེ། མཐར་ཐུག་སངས་རྒྱས་ཀྱི་སར་འཁྲིད་པར་མཛད་ཅིང༌། །དེ་ཡང་འཁོར་བ་ལས་ཐར་པའི་ཞི་བའི་དབྱིངས་ཙམ་ལས་མ་འདས་ན་ནི། སྲིད་པའི་སྡུག་བསྔལ་ལས་ཐར་ཡེ་ནས་ཤེས་སྒྲིབ་ཀྱི་འཆིང་བ་ལས་མ་གྲོལ་ཞིང༌། གཞན་དོན་རྒྱ་ཆེན་པོའང་མི་ནུས་པས་ཞི་མཐར་ལྷུང་བ་ཞེས་བྱ་ལ། ལས་ཉོན་གྱི་དབང་གིས་སྲིད་པར་སྐྱེ་འཆི་བྱེད་པ་ནི། སྲིད་པར་ཡང་ཡང་ཉིང་མཚམས་སྦྱོར་ཞིང༌། །ཟག་བཅས་ཉེར་ལེན་གྱི་ཕུང་པོ་སྟེང་དུ་རྒྱུན་ཆད་མེད་པར་འཁོར་བས་སྲིད་མཐར་ལྷུང་བ་ཞེས་བྱའོ། །དེ་ལྟར་འགྲོ་རྣམས་སྲིད་ཞི་དེ་དག་ལས་སྒྲོལ་བར་མཛད་པ་པོ་ནི་འཕགས་པ་དེའོ། །གསུམ་པ་བསྟོད་པ་བརྗོད་པའི་ཕན་ཡོན་ནི། རྩ་བ་ལས།
གང་ཞིག་རྟག་ཏུ་ཐོ་རངས་ལངས་ནས་གུས་པ་ཡིས། །
སྤྱན་རས་གཟིགས་ཀྱི་དབང་པོ་ཡིད་ལ་སེམས་བྱེད་ཅིང༌། །
བསྟོད་པའི་མཆོག་འདིས་དག་ཅིང་གསལ་བར་བསྟོད་བྱེད་ན། །
འདི་ནི་སྐྱེས་པའམ་བུད་མེད་ཡིན་ཀྱང་རུང༌། །
སྐྱེ་བ་འདི་འམ་མ་འོངས་སྐྱེ་བ་ཐམས་ཅད་དུ། །
འཇིག་རྟེན་འཇིག་རྟེན་ལས་འདས་དགོས་པ་ཀུན་འགྲུབ་འགྱུར། ཞེས་རྐང་པ་དྲུག་གོ །དེ་ཡང་དུས་ནམ་གྱི་ཚེ་གསོལ་བ་བཏབ་པ་བྱིན་རླབས་ཕན་ཡོན་ཆེན་པོ་འབྱུང་མོད། ལྷག་པར་སྐྱེ་བུ་གང་ཞིག་གིས་དུས་རྟག་ཏུ་ཐོ་རངས་སྔ་བར་ལངས་ནས་ཁྲུས་བྱས་ལ་གོས་གཙང་མ་གྱོན་ཏེ། བསྟན་བདེ་བ་ལ་སྤྱོད་ལམ་གང་བདེར་འཁོད་དེ་ལག་གཉིས་ཐལ་མོ་སྦྱོར་བ་སོགས་ལུས་ཀྱི་གུས་པས་རྣམ་གྱུར་ཆེན་པོ་ཡི་སྒོ་ནས། འཕགས་པ་སྤྱན་རས་གཟིགས་ཀྱི་དབང་པོ་ཐུགས་རྗེ་ཆེན་པོའི་སྐུ་གསུང་ཐུགས་ཀྱི་ཡོན་ཏན་ཏེ་ཡིད་ལ་སེམས་པར་བྱེད་ཅིང༌། བྱིན་རླབས་ཅན་གྱི་བསྟོད་པའི་མཆོག་ཏུ་གྱུར་པའི་པོ་སྟོད་འདི་དག་ནས་སྒྲ་དག་ཅིང་ཚིག་གསལ་བར་བཏོན་ཏེ། གསོལ་བ་ཤུགས་དྲག་བཏབ་ཀྱིན་བསྟོད་པར་བྱེད་ན་བྱིན་རླབས་ཆེས་མྱུར་བར་འཇུག་པ་དང་ཕན་ཡོན་ཤིན་ཏུ་རྒྱ་ཆེ་བ་འབྱུང་བ་འགྱུར་རོ། །དེ་ལྟར་བསྟོད་པ་བགྱིད་པ་པོ་དེ་ནི་ཕོ་དབང་ལྡན་པའི་སྐྱེས་པའམ། མོ་དབང་དང་ལྡན་པའི་བུད་མེད་དམ། མཐོ་བ་རྒྱལ་པོ་དང་བྲམ་ཟའི་རིགས་སམ། དམན་པ་མགར་བ་དང་གར་མཁན་གྱི་རིགས་ལ་སོགས་པ་ཇི་ལྟར་ཡིན་ཡང་རུང་སྟེ། དེ་ལ་ནི་ད་ལྟའི་སྐྱེ་བ་འདི་ཉིད་ལ་ཚེ་འདིའི་མི་འདོད་པ་མཐའ་དག་ཞི་ཞིང༌། འདོད་པའི་དོན་མཐའ་དག་འགྲུབ་པར་འགྱུར་བའམ། ཕྱི་མ་མ་འོངས་པའི་སྐྱེ་བ་ནས་སྐྱེ་བ་ཐམས་ཅད་དུ་འཇིག་རྟེན་གྱི་དངོས་གྲུབ་ངན་འགྲོའི་གནས་ལ་ཐར་ཞིང་བདེ་འགྲོའི་རྟེན་བཟང་ཐོབ་པ་དང༌། དེའི་རྣམ་སྤྲུལ་ཐེག་ཆེན་བཤེས་གཉེན་དམ་པས་རྗེས་སུ་འཛིན་པ་དང༌། ངེས་འབྱུང་གི་བསམ་པས་བསྐུལ་ཏེ་ལམ་བསླབ་པ་གསུམ་མྱུར་དུ་རྒྱུད་ལ་སྐྱེ་བ་དང༌། བྱམས་སྙིང་རྗེ་རྒྱུད་ལ་སྐྱེས་ནས་ཐེག་པ་ཆེན་པོའི་ལམ་གྱི་ཟིན་པ་དང༌། ཐེག་ཆེན་ཚོགས་ལམ་ཆུང་འབྲིང་ཆེ་གསུམ་རིམ་གྱིས་བགྲོད་པས་སྦྱོར་ལམ་ཐོབ་སྟེ་ཕྱིར་མི་ལྡོག་པར་འགྱུར་རོ། །འཇིག་རྟེན་ལས་འདས་པའི་དངོས་གྲུབ་སྦྱོར་ལམ་ལས་ཀྱང་འདས་ཏེ་ས་དང་པོ་ཐོབ་ནས་སྐད་ཅིག་རེ་རེར་ལུས་བརྒྱ་ཕྲག་མང་པོར་སྤྲུལ་གྱི་ཞིང་བརྒྱ་ཕྲག་མང་པོ་བགྲོད་ནས་ས་ལ་སོགས་པ་ཡོན་ཏན་མཐའ་ཡས་པ་ཐོབ་པ་དང༌། དེ་ནས་ཀྱང་ས་གཉིས་པ་སོགས་ལམ་གོང་ནས་གོང་དུ་བགྲོད་དེས་ས་བཅུ་པ་ཐོབ་པ་དང༌། བྱ་བའི་རྒྱུད་ནས་བཤད་པའི་སྨིན་བྱེད་དབང་དང་གྲོལ་བྱེད་མཚན་བཅས་མཚན་མེད་ཀྱི་རྣལ་འབྱོར་ཐམས་ཅད་མཐར་ཕྱིན་ཏེ། སྐྱོན་མཐའ་དག་ཟད་ཅིང༌། ཡོན་ཏན་མཐའ་དག་ཡོངས་སུ་རྫོགས་པའི་འཕགས་མཆོག་ཐུགས་རྗེ་ཆེན་པོའི་གོ་འཕང་མྱུར་དུ་ཐོབ་པར་འགྱུར་རོ། །དེ་ལྟར་བསྟོད་པས་དངོས་གྲུབ་དེ་གཉིས་དང་དགོས་པའི་འདོད་དོན་མ་ལུས་པ་ཀུན་མྱུར་དུ་འགྲུབ་པར་འགྱུར་ཞེས་གྲུབ་མཆོག་དཔལ་མོ་ཉིད་ཀྱི་ཞལ་བཞེས་མཛད་ཅིང༌། བསྟོད་པ་འདི་ནི་ཐུགས་རྗེ་ཆེན་པོ་དངོས་སུ་ཞལ་གཟིགས་སྐབས་དེའི་དྲུང་དུ་མཛད་པས། ཕན་ཡོན་དེ་ལྟར་འབྱུང་བ་ཐུགས་རྗེ་ཆེན་པོ་འཕགས་པ་སྤྱན་རས་གཟིགས་རང་ཉིད་ཀྱི་ཀྱང་ཞལ་བཞེས་མཛད་དོ། །དེར་མ་ཟད་ཐུགས་རྗེ་ཆེན་པོའི་མཚན་ཙམ་བརྫོད་པ་དང༌། ཡི་གེ་དྲུག་པའི་གཟུངས་ལན་ཅིག་བཟླས་པ་ལ་ཡང་ཕན་ཡོན་མཐའ་ཡས་པ་ཡོད་དེ། མདོ་སྡེ་ཟ་མ་ཏོག་བཀོད་པ་ལས། །
ཁྱོད་ཀྱི་མཚན་རྗེས་སུ་དྲན་པ་དེ་དག་ནི། །
ངན་སོང་གི་སྡུག་བསྔལ་ཆེན་པོ་ལས་ཐར་པ་ལགས་སོ། །
གང་ཁྱོད་ཀྱི་མཚན་རྗེས་སུ་དྲན་པ་དེ་དག་ནི་བསམ་པ་ལེགས་པ་དང་ལྡན་པ་ལེགས་ཏེ། །
དེ་དག་ནི་བདེ་བ་ཅན་གྱི་འཇིག་རྟེན་གྱི་ཁམས་སུ་མཆིས་ནས། །
དེ་བཞིན་གཤེགས་པ་སྣང་བ་མཐའ་ཡས་ལས་ཆོས་ཉན་པར་འགྱུར་རོ། །
ཞེས་དང༌། རིགས་ཀྱི་བུའམ་རིགས་ཀྱི་བུ་མོ་ལ་ལ་ཡི་གེ་དྲུག་པའི་རིགས་སྔགས་ཆེན་པོ་འདི་བཟླས་པར་བྱེད་ན། དེ་ནི་སྤོབས་པ་མི་ཟད་པར་འགྱུར་རོ། །ཡེ་ཤེས་ཀྱི་ཕུང་པོ་རྣམ་པར་དག་པར་འགྱུར་རོ། །བྱམས་པ་ཆེན་པོ་དང་སྙིང་རྗེ་ཆེན་པོ་དང་ལྡན་པར་འགྱུར་རོ། །ཉི་མ་རེ་རེ་ཞིང་ཡང་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་འགྱུར་རོ། །དེ་རིག་འཛིན་གྱི་འཁོར་ལོས་བསྒྱུར་བའི་དབང་པོ་ཐོབ་པར་འགྱུར་རོ། །ལ་ལ་ཞིག་ལ་དབུགས་ཕྱིར་འབྱུང་བ་དང༌། །ནང་དུ་རྔུབ་པར་བྱེད་ན། བྱམས་པས་ཀྱང་རུང༌། ཞེ་སྡང་བས་ཀྱང་རུང་སྟེ། དེ་དག་ཐམས་ཅད་བྱང་ཆུབ་སེམས་དཔའ་ཕྱིར་མི་ལྡོག་པར་འགྱུར་རོ། །བླ་ན་མེད་པ་ཡང་དག་པར་རྫོགས་པར་འཚང་རྒྱ་བར་འགྱུར་རོ། །ཞེས་གསུངས་སོ། །དེ་ལྟར་མདོ་རྒྱུད་དུ་མ་དང་མ་ཎི་བཀའ་འབུམ་སོགས་ལས་ཕན་ཡོན་མཐའ་ཡས་པ་གསུངས་པས་འདིར་མང་བས་འཇིགས་ནས་མ་བྲིས་བློ་གྲོས་ཅན་རྣམས་ཀྱིས་དེ་ཀུན་ལ་བལྟ་བར་གྱིས།
པོ་བསྟོད་རང་བཞིན་བཟང་པོའི་ལུས་མཛེས་པར། །
རབ་གསལ་ཚིག་འགྲོལ་རིན་ཆེན་རྒྱན་མཆོག་འདི། །
ཕུལ་བའི་སྐྱེ་དང་སྐྱེ་བ་ཐམས་ཅད་དུ། །
སྤྱན་རས་གཟིགས་དང་འབྲལ་བ་མ་གྱུར་ཅིག །
ཅེས་པོ་བསྟོད་ཀྱི་འགྲེལ་བ་རིན་ཆེན་རྒྱན་མཆོག་ཅེས་བྱ་བ་འདི་ནི། བླ་མ་སྤྱན་རས་གཟིགས་ལ་འགྱུར་བ་མེད་པའི་དད་གུས་ཅན་དགེ་སློང་བློ་བཟང་བརྩོན་འགྲུས་ཀྱིས་ནན་ཆེར་བསྐུལ་ངོར། །དཀའ་བཅུ་རབ་འབྱམས་དགེ་སློང་བློ་བཟང་བཟོད་པས་བདེ་དགོན་གཟིམ་ཆུང་ཕུན་ཚོགས་དགའ་འཁྱིལ་དུ་སུག་བྲིས་སུ་བགྱིས་པའོ།།
ཐུགས་རྗེ་ཆེན་པོའི་གཟུངས་རིང་གི་དོན་མདོར་བསྡུས་ཏེ་བཤད་པ་བཞུགས་སོ།།
ན་མོ་གུ་རུ་ལོ་ཀེ་ཤྭ་རཱ་ཡ།
གང་ས་རིའི་མེ་ཏོག་རབ་རྒྱས་ཞིང་གི་གཙོ། །
མཆོག་ཏུ་ཞི་བའི་སྐུ་འཆང་སྤྱན་རས་གཟིགས༌། །
དབྱེར་མེད་དཀའ་དྲིན་གསུམ་ལྡན་སཾ་གྷའི་ཞབས། །
གུས་པས་འདུད་དོ་བྱང་ཆུབ་བར་དུ་སྐྱོངས། །
འཕགས་མཆོག་གཟུངས་དོན་སོ་སྐྱེའི་བློ་གྲོས་གདོང༌། །
ཕྱིས་པའི་མེ་ལོང་ངོས་སུ་འཕོས་པ་ལས། །
ཁུངས་བྲལ་སྤྱི་བརྟོལ་ཚིག་ཕྲེང་ཡིག་གཟུགས་སུ། །
ཤར་བ་རྣམ་པར་དཔྱོད་པའི་གཞིར་རུ་ཟུངས། །
དེ་ལ་འདིར་ཐུགས་རྗེ་ཆེན་པོའི་གཟུངས་རིང་གི་དོན་འགྲེལ་བ་གཞན་ལ་མ་ལྟོས་པར་རང་བློས་གང་སྤོབས་སུ་མདོར་བསྡུས་ཏེ་འཆད་པ་ལ་གཉིས། གང་ཐོབ་པར་བྱ་བའི་འབྲས་བུ་ངོས་བཟུང་སྟེ་ཕྱག་བྱ་བ་དང༌། གང་གིས་འཐོབ་པར་བྱེད་པའི་ལམ་ངོས་བཟུང་སྟེ་འདོད་དོན་ཞུ་བའོ། །
དང་པོ་ནི། ན་མོ་རཏྣ་ཏྲ་ཡཱ་ཡ། ཞེས་པ་ནས། མ་ཧཱ་ཀཱ་རུུ་ཎི་ཀཱའ་ཡ། ཞེས་པའི་བར་བྱུང༌། དེ་ལ་ན་མོ་རཏྣ་ཏྲ་ཡཱ་ཡ། །ཞེས་པ་བོད་སྐད་དུ་བསྒྱུར་ན། ན་མོ་ཕྱག་འཚལ་ལོ། །རཏྣ་དཀོན་མཆོག །ཏྲ་ཡཱ་ཡ་གསུམ་ལ་ཞེས་པ་སྟེ། དཀོན་མཆོག་གསུམ་ལ་ཕྱག་འཚལ་ལོ། །ཞེས་པའོ། །དེ་ཡང་རྒྱུད་བླ་མ་ལས།
འབྱུང་བ་དཀོན་ཕྱིར་དྲི་མེད་ཕྱིར། །
མཐུ་ལྡན་ཕྱིར་དང་འཇིག་རྟེན་གྱི། །
རྒྱན་གྱུར་ཕྱིར་དང་མཆོག་ཉིད་ཕྱིར། །
འགྱུར་བ་མེད་ཕྱིར་དཀོན་མཆོག་ཉིད། །
ཅེས་རྒྱུ་མཚན་དྲུག་གིས་དཀོན་མཆོག་གི་སྒྲ་བཤད་པ་ལྟར་ཡུལ་སངས་རྒྱས་དཀོན་མཆོག་དང༌། ཆོས་དཀོན་མཆོག །དགེ་འདུན་དཀོན་མཆོག་སྟེ་དཀོན་མཆོག་གསུམ་ལ་སྒོ་གསུམ་གུས་པས་སམ་ཡིད་རབ་ཏུ་དང་བས་མཆོག་ཏུ་འདུད་པའམ་ཕྱག་འཚལ་ལོ་ཞེས་པའོ། །ན་མཿཨཱརྱ་ཛྙཱ་ན་སཱ་ག་རེ། བཻ་རོ་ཙ་ནཱ། བྷུ་ཧ་རཱ་ཛཱ་ཡ། ཏ་ཐཱ་ཡཱ་ཏཱ་ཡ། ཞེས་པ་བོད་སྐད་དུ་བསྒྱུར་ན། ན་མཿཕྱག་འཚལ་ལོ། །ཨཱརྱ་འཕགས་པ། ཛྙཱ་ན་ཡེ་ཤེས། སཱ་ག་རེ་རྒྱ་མཚོ། བཻ་རོ་ཙ་ན་རྣམ་པར་སྣང་མཛད། བྱུ་ཧ་རཱ་ཛཱ་ཡ་བཀོད་པའི་རྒྱལ་པོ་ལ། ཏ་ཐཱ་ག་ཏཱ་ཡ་དེ་བཞིན་གཤེགས་པ་ལ་ཞེས་པ་སྟེ། དེ་བཞིན་གཤེགས་པ་འཕགས་པ་ཡེ་ཤེས་རྒྱ་མཚོ་རྣམ་པར་སྣང་མཛད་བཀོད་པའི་རྒྱལ་པོ་ལ་ཕྱག་འཚལ་ལོ་ཞེས་པའོ། །དེ་ཡང་ཐུགས་དེ་བཞིན་ཉིད་ཀྱི་ངང་དུ་སླར་མི་ལྡང་བའི་ཚུལ་གྱིས་གཤེགས་པའམ་ཐུགས་དེ་བཞིན་ཉིད་ལས་སླར་མི་ལྡང་བའི་ཚུལ་གྱིས་མཉམ་པར་བཞག་པ་ལས་སྤྲུལ་སྐུའི་ངོ་བོར་གཤེགས་པ། སོ་སྐྱེའི་ས་ལས་རིང་དུ་སོང་བས་འཕགས་པ། བྱང་ས་ལས། ཀུན་རྫོབ་པ་ལ་ཞུགས་པ་ནི་ཡེ་ཤེས་ཀྱི་ཕ་རོལ་ཏུ་ཕྱིན་པ་སྟེ། ཞེས་གསུངས་པ་ལྟར་ཇི་སྙེད་པ་མཐའ་དག་གཟིགས་པའི་ཡེ་ཤེས་རྒྱ་མཚོ་ཏེ་ཚད་མེད་པ་དང་ལྡན་པ། དེའི་ཟླས་དྲངས་ཏེ་ཇི་ལྟ་བའི་ཆོས་ཐམས་ཅད་ཡེ་ཤེས་ལ་རྣམ་པར་སྣང་བར་མཛད་པ་སྟེ་དེ་ལྟ་བུའི་ཡོན་ཏན་གྱི་ཁྱད་པར་དག་ཐུགས་ལ་བཀོད་པའི་རྒྱལ་པོ་ལ་ཕྱག་འཚལ་ལོ་ཞེས་པའོ།།
ན་མཿ་སརྦ་ཏ་ཐཱ་ག་ཏེ་བྷྱཿཨརྷ་ཏེ་བྷྱཿ སམྱཀྶཾ་བུདྡྷེ་བྷྱཿ ཞེས་པ་བསྒྱུར་ན། ན་མཿཕྱག་འཚལ་ལོ། །སརྦ་ཏ་ཐཱ་ག་ཏེ་བྷྱཿདེ་བཞིན་གཤེགས་པ་རྣམས་ལ། ཨརྷ་ཏེ་བྷྱཿ དགྲ་བཅོམ་པ་རྣམས་ལ། སམྱཀྶཾ་བུདྡྷ་བྷྱཿཡང་དག་པར་རྫོགས་པའི་སངས་རྣམས་ལ་ཞེས་པ་སྟེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ལ་ཕྱག་འཚལ་ལོ། །ཞེས་པའོ། དེ་ཡང་དེ་བཞིན་གཤེགས་པ་ཞེས་པའི་དོན་སྔར་བཤད་པ་ལྟར་ལ། སྒྲིབ་གཉིས་ཀྱི་དགྲ་མ་ལུས་པ་བཅོམ་པ། ཇི་ལྟ་ཇི་སྙེད་ཀྱི་ཆོས་ཐམས་ཅད་ཡང་དག་པར་གཅིག་ཀྱང་མ་ལུས་པར་རྫོགས་པའི་ཚུལ་གྱི་སྒྲིབ་གཉིས་ཀྱི་མུན་པ་སངས་ཤིང་ཤེས་བྱ་ལ་བློ་རྒྱས་པའི་སྒོ་ནས་གཟིགས་རྣམས་ལ་ཕྱག་འཚལ་ལོ་ཞེས་པའོ། །ན་མཿ་ཨཱརྱ་ཨ་བ་ལོ་ཀི་ཏེ་ཤྭ་ར་ཡ། བོ་སྡི་སཏྭ་ཡ། མ་ཧཿསཏྭ་ཡ། མ་ཧཱ་ཀཱ་རུ་ཎི་ཀཱ་ཡ། ཞེས་པ་བོད་སྐད་དུ་བསྒྱུར་ན། ན་མཿཕྱག་འཚལ་ལོ། །།་་་་་་་་་་་་པ། ཨ་བ་ལོ་ཀི་ཏེ་ཤྭ་རཱ་ཡ་སྤྱན་རས་གཟིགས་དབང་ཕྱུག་ལ། བོ་དྷི་སཏྭ་ཡ་བྱང་ཆུབ་སེམས་དཔའ་ལ། མ་ཧཿསཏྭ་ཡ་བྱང་ཆུབ་སེམས་དཔའ་ཆེན་པོ་ལ། མ་ཧཱ་ཀཱ་རི་ཎི་ཀཱ་ཡ་ཐུགས་རྗེ་ཆེན་པོ་ལ་ཞེས་པ་སྟེ། བྱང་ཆུབ་སེམས་དཔའ་སེམས་དཔའ་ཆེན་པོ་ཐུགས་རྗེ་ཆེན་པོ་དང་ལྡན་པ་འཕགས་པ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ་ཞེས་པའོ། །དེ་ཡང་རང་དོན་བྱང་ཆུབ་ཐོབ་ཕྱིར་སེམས་དཔའ་སྟེ་སེམས་པ། གཞན་དོན་སེམས་ཅན་སྒྲོལ་ཕྱིར་སེམས་སྟེ་སེམས་དཔའ་ཆེན་པོ། ཉིན་མཚན་དུས་དྲུག་ཏུ་གདུལ་བྱ་ལ་སོ་སོར་རྟོག་པའི་ཐུགས་རྗེ་ཆེན་པོ་དང་ལྡན་པ། འཕགས་པའི་དོན་བཤད་ཟིན་པ་ལྟར་ལ། སྤྱན་རས་ཀྱིས་རིགས་དྲུག་གི་སེམས་ཅན་གཟིགས་ནས་འགྲོ་བ་རྣམས་སྨིན་གྲོལ་ལ་འགོད་པར་མཛད་པ། འཇུག་པའི་རང་འགྲེལ་ལས། གོང་ན་མེད་པའི་ཆོས་ཀྱི་དབང་ཕྱུག་ཕུན་སུམ་ཚོགས་པ་མངའ་བས་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་རྣམ་པས་ཀྱང་དབང་ཕྱུག་དམ་པ་ཕུན་སུམ་ཚོགས་པའི་ཉིད་དང༌། ཞེས་གསུངས་པ་ལྟར་དབང་ཕྱུག་ཕུན་སུམ་ཚོགས་པ་བརྙེས་པ་ལ་ཕྱག་འཚལ་ལོ། །ཞེས་པ་སྟེ་དེ་དག་ཕལ་ཆེར་གྲགས་ཆེ་བས་ཤིན་ཏུ་མདོར་བསྡུས་ཏེ་བཤད་དོ། །གཉིས་པ་ནི། ཏདྱ་ཐཿ། ཞེས་པ་མན་གྱིས་སྟོན་ཏེ་ཅུང་སྤྲོ་ན། ཏདྱ་ཏཱ་ནི་འདི་ལྟ་སྟེ་ཞེས་པ་ཡིན་ལ། དེ་ཡང་གསོལ་བ་འདེབས་པའི་འདོད་དོན་ནི་འདི་ལྟ་བུ་སྟེ་ཞེས་པའོ། །དེ་ལ་སྤྱིར་བྱ་རྒྱུད་ལམ་ལ་བརྟེན་ནས་འཕགས་པ་སྤྱན་རས་གཟིགས་ཀྱི་གོ་འཕང་མངོན་དུ་བྱེད་པ་དག་གིས་ཐུན་མོང་ལམ་སྦྱངས་སྔོན་དུ་སོང་ནས་བསྒྲུབས་པའི་དཀྱིལ་འཁོར་དུ་ཞུགས་ཏེ་ལམ་སྒོམ་པའི་སྣོད་རུང་དུ་བྱ་བ་ཆུ་ཅོད་པན་ཚད་ལྡན་ལེགས་པར་མནོས། །སྣོད་དུ་གྱུར་ནས་དབང་དུས་སུ་ཁས་བླངས་པའི་དམ་ཚིག་དང་སྡོམས་པ་དག་པར་བྱེད་པའི་ཐབས་ལ་འབད། དམ་ཚིག་དང་སྡོམ་པ་ལ་གནས་ནས་ལམ་ཉམས་སུ་ལེན་པ་ལ། བཟླས་བརྗོད་དང་བཅས་པའི་བསམ་གཏན་དང༌། བཟླས་བརྗོད་ལ་མི་ལྟོས་པའི་བསམ་གཏན་གཉིས་ཉམས་སུ་ལེན་དགོས་པས། དེ་ལ་དྷ་ར་ནས་པྲ་ཙ་ལེའི་བར་གྱིས་སྔ་མ་དང༌། ཀུ་སུ་མེ་མན་གྱིས་ཕྱི་མ་སྟོན་ཏོ། །བཟླས་བརྗོད་དང་བཅས་པའི་བསམ་གཏན་ལ་ཡང༌། བཟླས་བརྗོད་ཀྱི་ཡན་ལག་གི་བསམ་གཏན་དང༌། དེ་ལ་བརྟེན་ནས་བཟླས་བརྗོད་ཇི་ལྟར་བྱ་བ་གཉིས་རིམ་པར་དྷ་ར་སོགས་དང༌། ཨིཊྚེ་སོགས་ཀྱིས་སྟོན་པ་ལས། དང་པོ་ལ། སྟོང་པ་ཡི་གེ་སྒྲ་གཟུགས་དང༌། །ཕྱག་རྒྱ་མཚན་མ་དག་ཡིན་ཏེ། །
ཞེས་པ་ལྟར་ལྷ་དྲུག་དྷ་ར་སོགས་སྔགས་ཚན་དྲུག་གིས་སྟོན་ཏོ། །དེ་ཡང་དྷ་ར་ནི་འཛིན་པ་སྟེ། བདག་གི་དེ་ཁོ་ན་དོན་དམ་པར་སྤྲོས་པ་ཐམས་ཅད་དང་བྲལ་བ་ཇི་ལྟར་ཡིན་པ་དེ་བཞིན་དུ་ལྷའི་དེ་ཁོ་ན་ཉིད་ཀྱང་དེ་ལྟར་ཡིན་པས་དེ་གཉིས་ཆུ་དང་འོ་མ་འདྲེས་པ་བཞིན་དུ་དབྱེར་མི་ཕྱེད་པ་རྣམ་པར་མི་རྟོག་པའི་སྣང་བའི་སྒོ་དེ་ཉིད་དུ་བདག་དང་ལྷ་གཉིས་གཅིག་པར་ང་རྒྱལ་བྱས་ཏེ་སྣང་བ་མེད་པར་རང་གིས་རིག་པ་ཤིན་ཏུ་ངེས་པར་གྱུར་བ་དེ་སྲིད་དུ་བསམ་གཏན་བྱ་བ་ནི་དོན་དམ་པའི་ལྷ་སྟེ་དེ་ཁོ་ན་ཉིད་འཛིན་པའོ། །ཡང་དྷ་ར་ནི་འཛིན་པ་སྟེ། དོན་དམ་པའི་ལྷ་དེ་ལས་ལངས་ནས་འཕགས་པ་སྤྱན་རས་གཟིགས་དབང་ཕྱུག་གི་གཟུངས་སྔགས་གདངས་ཀྱི་རྣམ་པར་གྲག་པ་དམིགས་པ་ནི་སྒྲའི་ལྷ་སྟེ་སྔགས་ཀྱི་གདངས་འཛིན་པའོ། །དྷི་རི་ནི་གཟུང་བ་སྟེ། ཤིན་ཏུ་དག་པའི་དངུལ་ཆུ་གསེར་གྱི་ཕྱེ་མ་ལ་ཞུན་པ་ལྟར་བདག་དང་ལྷའི་དེ་ཁོ་ན་ཉིད་དབྱེར་མེད་པའི་རྣམ་པ་ཅན་གྱི་སེམས་ཟླ་བའི་དཀྱིལ་འཁོར་དུ་གྱུར་པའི་སྟེང་དུ་གཟུངས་སྔགས་ཡིག་འབྲུ་བྲིས་པའི་རྣམ་པ་ཅན་དུ་འཁོར་པར་བསམ་པ་ནི་ཡི་གེའི་ལྷ་སྟེ་གཟུང་བ་ཡི་གེ་བསམ་པའོ། །ཡང་དྷི་རི་ནི་གཟུང་བ་སྟེ། ཟླ་བ་སྔགས་དང་བཅས་པ་ལས་འོད་ཟེར་སྣ་ཚོགས་བྱུང་བའི་རྩེ་མོ་ལས་འཕགས་པ་སྤྱན་རས་གཟིགས་ཀྱི་ལྷའི་གཟུགས་བྱུང་ནས་ནམ་མཁའི་དབྱིངས་ཐམས་ཅད་ཁྱབ་པར་བྱས། རྒྱལ་བ་ཐམས་ཅད་ལ་མཆོད་པའི་སྤྲིན་ཆེན་པོ་སྤྲུལ་པས་ལེགས་པར་མཆོད། གཞན་ཡང་སྤྲིན་ཆེན་པོ་སྤྲུལ་པ་ལས་བདུད་རྩིའི་ཆར་རྒྱུན་བབས་པས་དམྱལ་བའི་མེ་རྣམས་ཞི་ཞིང་དེ་རྣམས་ཚིམ་པར་བྱས་ཏེ་ལྷའི་སྐུ་དང་བཅས་པའི་འོད་ཟེར་སླར་ལོག་ནས་རང་གི་སེམས་ཟླ་བའི་དཀྱིལ་འཁོར་ལ་ཞུགས་པ་ལས་འཕགས་པ་སྤྱན་རས་གཟིགས་སུ་བསྒོམས་ལ། རང་དང་ཐ་མི་དད་པའི་ང་རྒྱལ་བྱ་བ་ནི་གཟུགས་ཀྱི་ལྷ་སྟེ་གཟུང་བ་ལྷ་བསམ་པའོ། །དྷུ་རུ་ནི་དྲན་པ་སྟེ། པདྨའི་རིགས་ཀྱི་དམ་རྒྱ་དང་སྔགས་ཀྱིས་གཙུག་ཏོར་དང་མཛོད་སྤུ་དང་སྤྱན་སོགས་ཀྱི་གནས་སུ་གཏུགས་ནས་འཕགས་པ་སྤྱན་རས་གཟིགས་ཀྱི་གཙུག་ཏོར་སོགས་བྱིན་གྱིས་རློབ་པ་ནི་ཕྱག་རྒྱའི་ལྷ་སྟེ་དམ་ཚིག་དྲན་པའོ། །ཡང་དྷུ་རུ་ནི་དྲན་པ་སྟེ། ཀུན་རྫོབ་པའི་ཏིང་ངེ་འཛིན་རྣམ་པ་དང་བཅས་པ་ཞེས་པ་དང༌། རྣམ་པར་རྟོག་པ་དང་བཅས་པའི་ལྷ། ཞེས་ཀྱང་གསུངས་ལ། མཚན་མའི་ལྷ། ཞེས་ཀྱང་གསུངས་ཏེ་བསྐྱེད་ཟིན་པའི་ལྷ་དེ་ཉིད་སྒོམ་པ་ནི་གཟུགས་ཀྱི་ལྷ་སྟེ་ལྷ་དྲན་པའོ། །གཉིས་པ་ལ། ཡི་གེའི་གཟུགས་ལ་དམིགས་པའི་བཟླས་བརྗོད་དང༌། ཡི་གེའི་སྒྲ་ལ་དམིགས་པའི་བཟླས་བརྗོད་གཉིས་པས། སྔ་མ་ནི། བསམ་གཏན་ཕྱི་མ་ལས།
སྒྲ་དང་སེམས་དང་གཞི་ལ་གཞོལ། །
གསང་སྔགས་མི་འགྱུར་གཞི་ལ་གནས། །
ཞེས་པ་ལྟར་བཟླས་བརྗོད་ཡན་ལག་བཞི་ཨིཊྚེ་སོགས་སྔགས་ཚན་བཞིས་སྟོན་ཏོ། །དེ་ཡང་ཨིཊྚེ་ཝ་ཊྚེ་ནི་བསྐོར་ཅིང་བསྐོར་བ་སྟེ། རང་ཉིད་འཁོར་གྱིས་ཡོངས་སུ་བསྐོར་བའི་དཀྱིལ་འཁོར་གྱིགཙོ་བོའི་ང་རྒྱལ་དུ་བྱ་ཞིང༌། མདུན་དུའང་འཁོར་གྱིས་བསྐོར་བའི་དཀྱིལ་འཁོར་གཙོ་བོ་བསྒོམ་པར་བྱ་བ་ནི་རིམ་པར་བདག་དང་གཞན་གྱི་གཞི་གཉིས་ཡིན་ལ། འདིས་བསྐོར་བ་ཞེས་པས་དཀྱིལ་འཁོར་གྱི་གཙོ་བོ་བསྟན་པ་ལས་འཁོར་བཅས་ངེས་ཅན་བསྒོམ་དགོས་པར་བསྟན་པ་མིན་ནོ། །ཙ་ལེ་ཙ་ལེ་ནི་གཡོ་བ་གཡོ་བ་སྟེ། གཡོ་བ་ཐུགས་ཀྱི་རང་བཞིན་ཟླ་བ་དང༌། གཡོ་བ་རླུང་གི་རང་བཞིན་སྔགས་ཟླ་བར་བཀོད་པ་ནི་རིམ་པར་སེམས་དང་སྒྲའི་ཡན་ལག་གོ །འདི་ལ་མདུན་གྱི་ལྷའི་ཐུགས་ཀའི་ཡི་གེ་གཟུགས་ལ་དམིགས་པའི་བཟླས་བརྗོད་ཡན་ལག་བཞི་དང༌། རང་གི་སྙིང་གའི་ཡི་གེའི་གཟུགས་ལ་དམིགས་པའི་བཟླས་བརྗོད་ཡན་ལག་བཞི་སྟེ་བཞི་ཚན་གཉིས་ཡོད་ཀྱང་དེ་གཉིས་ལྷན་ཅིག་ཏུ་བསྟན་པའོ། །ཡི་གེའི་སྒྲ་ལ་དམིགས་པའི་བཟླས་བརྗོད་ནི། བསམ་གཏན་ཕྱི་མ་ལས།
གསང་སྔགས་རིག་པ་སྔགས་པ་སྦྱར། །
ཡིད་ཀྱི་བཟླས་བརྗོད་བརྩམ་པར་བྱ། །
འདི་ཉིད་ཀྱི་ནི་ཆོ་ག་ཡིས། །
ཡང་ན་ཤུབ་བུར་བྱ་ཡང་རུང༌། །
ཞེས་པ་ལྟར་ཤུབ་བུའི་བཟླས་པ་དང་ཡིད་བཟླས་གཉིས་པྲ་ཙ་ལེ་ཞེས་པ་གཉིས་ཀྱིས་སྟོན་ཏོ། །དེ་ཡང་པྲ་ཙ་ལེ་ནི་རབ་ཏུ་གཡོ་བ་རབ་ཏུ་གཡོ་བ་སྟེ། ལྕེ་མཆུ་རབ་ཏུ་གཡོ་བ་ཤུབ་བུའི་བཟླས་བརྗོད་དང༌། ཡིད་རབ་ཏུ་གཡོ་བ་ཡིད་ཀྱིས་བཟླས་བརྗོད་གཉིས་ལས་ཐོག་མར་ཤུབ་བུའི་བཟླས་བརྗོད་བྱ་ཞིང༌། དེ་ལས་གཞན་དུ་མི་གཡེང་བ་ན་སྲོག་རྩོལ་བསྡམས་ནས་ཡིད་བཟླས་བྱ་བ་སྟེ་རགས་རིམ་ནས་བྱ་བར་བཤད་དེ། ལྷ་དང་ཟླ་བ་དང་སྔགས་ཕྲེང་གསུམ་ལ་དམིགས་པ་གསུམ་དང༌། ཟླ་བ་དང་སྔགས་ཕྲེང་གཉིས་ལ་དམིགས་པ་གཉིས་དང༌། སྒྲ་ཙམ་ལ་དམིགས་པས་དམིགས་པ་གཅིག་ཡོད་དོ། །བཟླས་བརྗོད་ལ་མི་ལྟོས་པའི་བསམ་གཏན་ལ། བསམ་གཏན་ཕྱི་མ་ལས།
གསང་སྔགས་མེ་གནས་དངོས་གྲུབ་སྟེར། །
གནས་རྣལ་འབྱོར་སྟེར་བར་དྲན། །
ཕ་མཐར་ཐར་པ་སྟེར་བ་ཉིད། །
དེ་དག་དེ་ཉིད་གསུམ་པོ་ཡིན། །
ཞེས་པ་ལྟར་བསམ་གཏན་གསུམ་ཀུ་སུ་མེ་སོགས་སྔགས་ཚན་གཉིས་ཀྱིས་སྟོན་ཏོ། །དེ་ཡང་ཀུ་སུ་མེ་ནི་མེ་ཏོག་མ་སྟེ། རང་འཕགས་པ་སྤྱན་རས་གཟིགས་སུ་གསལ་བའི་ཐུགས་ཀར་དྲི་མ་མེད་པའི་ཟླ་བའི་དཀྱིལ་འཁོར་ཕྲ་བའི་ནང་དུ་མར་མེའི་ལྕེ་ལྟ་བུའི་མེ་འབར་བའི་ནང་དུ་གཟུངས་སྔགས་རང་གི་སེམས་སྔགས་ཀྱི་དངས་ཀྱི་རྣམ་པར་དྲིལ་བུའི་སྒྲ་བཞིན་དུ་རྒྱུན་མི་ཆད་པར་གྲག་པ་ལ་ཉན་པའི་རྣམ་པས་དབུགས་འབྱུང་འཇུག་བསྡམས་ཏེ་བྱིང་རྒོད་དང་བྲལ་བར་རྩེ་གཅིག་ཏུ་འཇོག་པ་ནི་མེ་གནས་ཀྱི་བསམ་གཏན་དང༌། མེ་ལ་དམིགས་པ་བཏང་ནས་སྙིང་གར་གནས་པའི་སྒྲ་འབའ་ཞིག་ལ་དབུགས་འབྱུང་འཇུག་བསྡམས་ཏེ་བྱིང་རྒོད་དང་བྲལ་བར་རྩེ་གཅིག་ཏུ་འཇོག་པ་ནི་སྒྲ་གནས་ཀྱི་བསམ་གཏན་ཏེ། མེ་ཏོག་མས་མེ་ཏོག་ལ་བརྟེན་པའི་འདོད་ཡོན་ལྔས་དབང་པོ་ལྔ་ཚིམ་པར་བྱེད་པ་བཞིན་དུ་འདིས་མེ་དམིགས་དང་རླུང་སྦྱོར་གྱི་བདེ་དྲོད་ལ་བརྟེན་པའི་ཏིང་ངེ་འཛིན་གྱིས་ཚིམ་པར་བྱེད་པས་ན་མེ་ཏོག་མའི་མིང་གིས་བཏགས་སོ། །ཀུ་སུ་མེ་ཝ་རེ་ནི་མེ་ཏོག་མཆོག་མ་སྟེ། སྒྲའི་གདངས་ལ་དམིགས་པ་ཙམ་ཡང་བཏང་ན་བདག་མེད་པའི་ལྟ་བ་ངེས་པར་བྱས་ཏེ་ལྟ་ཐོག་ཏུ་བཞག་ནས་སྒོམ་པ་ནི་སྒྲ་མཐར་ཐར་པ་སྟེར་བའི་བསམ་གཏན་ཏེ་དེས་ནི་སྒྲིབ་གཉིས་བག་ཆགས་དང་བཅས་པ་ཟད་པར་བྱས་ནས་འབྲས་བུ་སྤྱན་རས་གཟིགས་ཀྱི་གོ་འཕང་ཐོབ་སྟེ་ནམ་མཁའི་ཇི་སྲིད་དུ་ཟག་མེད་ཀྱི་བདེ་བས་ཚིམ་པར་བྱེད་པས་ན་མེ་ཏོག་མཆོག་མ་ཞེས་བཏགས་པ་སྟེ། མདོར་ན་སྒྲ་གནས་ཀྱི་བསམ་གཏན་མན་ཆད་དུ་ཞི་གནས་སྒྲུབ་ལ། །སྒྲ་མཐའ་ནས་ལྷག་མཐོང་སྒོམ་ཞིང་ཞི་ལྷག་ཟུང་འབྲེལ་གྱིས་ལམ་བགྲོད་པར་བྱ་བ་ཡིན་ནོ། །དེ་ལྟར་བསྙེན་པ་ལས་སུ་རུང་ནས་དངོས་གྲུབ་ཇི་ལྟར་སྒྲུབ་པ། ཨི་ལི་མི་ལི་སོགས་ཀྱིས་སྟོན་ཏེ། ཨི་ལི་གང་ཞེ་ན། མི་ལི་ངེས་པར། ཙིཏྟ་ཛྭ་ལ་མཛེའི་ནད། མཱ་བ་ན་ཡེ་སེལ་བ། སྭཱ་ཧཱ་གཞི་ཚུགས་ཏེ། གང་ཞེ་ན། །མཛེ་ནད་སེལ་བ་གཞི་ཚུགས། ཞེས་པའོ། །དེ་ཡང་ལེགས་གྲུབ་ལས།
ཤིན་ཏུ་མཆོག་གི་ལས་རྣམས་ནི། །
བཟླས་བརྗོད་ཁྱད་པར་ཅན་གྱིས་གྲུབ། །
སྔོན་དུ་བསྙེན་པ་བྱེད་པ་ཡང༌། །
ལས་རྣམས་ཕལ་ནི་གྲུབ་པར་འགྱུར། །
ཞེས་གསུངས་པ་ལྟར་བཟླས་བརྗོད་ཡན་ལག་བཞིའི་རྣལ་འབྱོར་སྔོན་དུ་སོང་ནས་ལས་གང་བསྒྲུབ་པར་བྱ་ཞེ་ན། མཛེ་ནད་སེལ་བ་སོགས་ཞི་བ་དང༌། ཚེ་བསོད་འཕེལ་བ་སོགས་རྒྱས་པ་དང༌། གསད་བསྐྲད་སོགས་དྲག་ཤུལ་ཏེ་དངོས་གྲུབ་རབ་འབྲིང་ཐ་མ་འགྲུབ་པ་ལ་གཞི་ཚུགས་ཞེས་པ་སྟེ། དེ་ལྟ་བུའི་བྱ་རྒྱུད་ཀྱི་ལམ་ཉམས་སུ་བླངས་ཏེ་མཆོག་དང་ཐུན་མོང་གི་དངོས་གྲུབ་མཐའ་དག་སྩོལ་བར་འཕགས་པ་སྤྱན་རས་གཟིགས་ཐུགས་རྗེ་ཆེན་པོ་དང་ལྡན་པའི་ཐུགས་རྒྱུད་སྐུལ་བའི་འདོད་གསོལ་བྱེད་ཅེས་པའོ། །ཙིཏྟ་ཛྭ་ལ་མཱ་བ་ན་ཡེ་སྭཱཧཱ་ཞེས་པ་ལྟར་ན་སེམས་ཀྱི་འབར་བ་ཞི་བར་མཛོད་ཅེས་པ་སྟེ་སེམས་ཀྱི་འབར་བ་ནི་ཆགས་སོགས་ཉོན་མོངས་ཞི་བའི་དོན་དུ་གསོལ་བ་འདེབས་པ་ནི་གསོལ་བ་འདེབས་པའི་དོན་གྱི་སྙིང་པོར་ཤེས་དགོས་སོ། །དེ་ལྟར་འཕགས་པ་སྤྱན་རས་གཟིགས་ཀྱི་གཟུངས་རིང་གི་དོན་འགྲེལ་ཚད་ལྡན་གཞན་དང་བསྟུན་ས་མ་རྙེད་ཀྱང༌། རྩ་སྔགས་རྣམས་ལས་རྒྱུད་དོན་ཡོངས་སུ་རྫོགས་པ་སྟོན་པའི་སྤྱི་ལུགས་ལ་ཁུངས་བཅོལ་ནས་དྲན་ཡུལ་དུ་གང་ཤར་མཁས་པ་རྣམས་ལ་དཔྱད་པའི་རྟེན་དུ་བཀོད་པ་ཡིན་པས་མཁྱེན་དཔྱོད་ཡངས་ལ་སྙིང་ཁམ་ཆུང་ཞིང་འོལ་ཚོད་བྱེད་པ་ལ་རངས་པ་མ་ཡིན་བདག་གིས། མཛོད་འགྲེལ་རྒྱལ་སྲས་མར།
གལ་ཏེ་རིགས་པ་ལྟ་ན་བླང༌། །
དོན་དཀའ་བ་ལ་བདག་འདྲའི་བློ། །
འཁྲུལ་མི་སྲིད་པ་མ་ཡིན་པས། །
ཅི་སྟེ་མིན་ན་གཞན་དུ་གྱིས། །
ཞེས་པའི་དོན་ཕྱག་ཏུ་བཞེས་པར་རིགས་སོ། །
སྨྲས་པ། འཕགས་ཆེན་ཁོ་ནའི་ཡེ་ཤེས་མ་འཁྲུགས་པའི། །
ཡུལ་དུ་མཛའ་བ་བསྡེབས་པའི་གཟུངས་ཀྱི་དོན། །
ཚུར་མཐོང་བློ་ངན་ཡུལ་དུ་མི་འགྱུར་བས། །
ནོངས་པ་གང་མཆིས་དམ་པ་རྣམས་ལ་བཤག །
དེ་ལས་ཐོབ་པས་ལེགས་ཆ་ཕྲ་མོ་ཙམ། །
སྲིད་ཚེ་སྤྱན་རས་གཟིགས་དབང་འགྲོ་ཀུན་གྱིས། །
བཤེས་སུ་ཐོབ་ནས་བྱ་རྒྱུད་ལམ་བཟང་གིས། །
ལུས་ཅན་སྲིད་པའི་མཚོ་ལས་སྒྲོལ་བར་ཤོག །
ཅེས་ཐུགས་རྗེ་ཆེན་པོའི་གཟུངས་རིང་གི་དོན་མདོར་བསྡུས་ཏེ་བཤད་པ་འདི་ནི། གདན་ས་ཆེན་པོ་དཔལ་ལྡན་བྱ་ཁྱུང་ཐེག་ཆེན་ཡོན་ཏན་དར་རྒྱས་གླིང་གི་དགེ་བའི་བཤེས་གཉེན་ཆེན་པོ་རྒྱལ་མཚན་བསྟན་པས་གཟུངས་རིང་བྱེ་བའི་སྔགས་བཟླས་མཐར་ཕྱིན་པའི་དགེ་ཚོགས་དང་བཅས། འཕགས་པ་སྤྱན་རས་གཟིགས་ཀྱིས་ཚེ་རབས་ཀྱི་ཕྲེང་བར་རྗེས་སུ་འཛིན་པའི་རྟེན་འབྱུང་གི་སྒོ་ཕྱེ་བའི་དོན་དུ་བསྐུལ་བའི་ཐུགས་མོས་བཞིན་༧ཆོས་སྨྲ་བ་མི་ཕམ་དབྱངས་ཅན་དགྱེས་པའི་རྡོ་རྗེས་གནམ་མཆོངས་ཤོད་ཀྱི་ཀུན་དགའ་བ་ཨེ་ཝཾ་དགའ་ཚལ་ནས་བྲིས་པའི་ཡི་གེ་པ་ནི་རིགས་པ་སྨྲ་བ་འཇིགས་མེད་སྤྱོད་འཇུག་གིས་བགྱིས་པ་དགེ་ལེགས་སུ་གྱུར་ཅིག །
སྨྱུང་གནས་ཕན་ཡོན་མདོར་བསྡུས་ཙམ་བཀོད་པ་ལཀྵི་ཀ་རའི་ཕོ་ཉ་ཞེས་བྱ་བ།
ན་མོ་ཨཱརྻ་པ་ལོ་ཡེ། གངྒའི་བྱེ་སྙེད་རྒྱལ་བ་མཆོད་བྱེད་པའི། །གང་གི་མཚན་ཙམ་འཛིན་པ་དོན་ཆེ་བར། །ཐུབ་པས་བསྔགས་པའི་གངས་ཅན་མགོན་པོ་ཡི། །ཞབས་ལ་དངོས་པོ་ཀུན་གྱི་ཕྱག་བགྱི་སྟེ། །དེ་ཡིས་དགེ་སློང་དཔལ་མོར་ཉེ་བརྒྱུད་དང༌། །སྩལ་བའི་ཉམས་ལེན་ཚེགས་ཆུང་ཆོད་ཆེ་བ། །ལམ་བཟང་འདི་ཉིད་ཕྱོགས་འདིར་རྒྱས་པའི་ཕྱིར། །སྨྱུང་བར་གནས་པའི་ཕན་ཡོན་མདོར་ཙམ་བྲིས། །སུ་ཞིག་ལུས་དང་ངག་ཡིད་སྨྱུང་གནས་པས། །ཐོག་མེད་ནས་བསགས་སྒོ་གསུམ་སྡིག་སྒྲིབ་བྱང༌། །མང་དང་ལྟ་ཅི་ལན་གཅིག་བསྲུང་བས་ཀྱང༌། །བསྐ་པ་བཞི་ཁྲིའི་འཁོར་བ་ཕྱིར་དུ་བསྙིལ། །རྩ་བའི་ལྟུང་བ་བཞི་དང་མཚམས་མེད་ལྔ། །བྱང་ཞིང་ཕྱིར་མི་ལྡོག་པའི་བྱང་སེམས་འགྱུར། །གནས་སྐབས་ནད་གདོན་བར་བཅད་ཀུན་ཞི་ཤིང༌། །མཐར་ཐུག་ས་བཅུ་ལམ་ལྔ་ཡོངས་རྫོགས་འགྱུར། །བུད་མེད་ཀྱིས་ཀྱང་སྨྱུང་གནས་ལན་གཅིག་ཙམ། །བསྲུང་ན་ཕྱི་མར་དང་པོའི་སར་གནས་ཕྱིར། །བྱང་སེམས་འཕགས་པའི་སྐྱེས་བུའི་ལུས་ཐོབ་སྟེ། །འཁོར་བའི་ཆོས་ལ་རྒྱབ་ཀྱིས་ཕྱོགས་པར་འགྱུར། །སྨྱུང་གནས་བསྲུང་བའི་མི་ལ་སུ་ཞིག་གིས། །དགེ་བའི་སེམས་ཀྱིས་ནང་གཅིག་འཚོ་བ་ཙམ། །དྲངས་ནས་ས་བརྒྱད་ཐོབ་པའི་བྱང་སེམས་ལ། །འཚོ་བ་གྲངས་པའི་ཕན་ཡོན་དང་མཉམ་ཐོབ། །དེ་བཞིན་གསོ་སྦྱོང་བླང་མཚམས་དྲངས་གྱུར་ན། །དགྲ་བཅོམ་པ་ལ་ཕུལ་བའི་བསོད་ནམས་བྱུང༌། །སྨྱུང་གནས་བསྙེན་ཚད་སོང་བའི་མི་དེ་ནི། །འཕགས་པ་སྤྱན་རས་གཟིགས་དབང་དང་མཉམ་པས། །གང་གིས་མཐོང་དང་ཁ་རླངས་རྫི་ཕོག་དང༌། །ལུས་ལ་རེག་དང་གྲིམ་མ་ཕོག་ཚད་དང༌། །རི་རྩེར་ཕྱིན་ན་དེ་ཉིད་མཐོང་ཚད་དང༌། །ཆུ་ལ་བརྒལ་ན་ཆུ་དེ་ཁར་བཏུང་ཚད། །སེམས་ཅན་དེ་ཀུན་ངན་སོང་ལས་ཐར་ཏེ། །བདེ་བ་ཅན་དང་རི་པོ་ཏཱ་ལར་སྐྱེ། །མར་ཁུ་རྒྱ་མཚོ་ཙམ་ལ་སྡོང་བུ་ནི། །རི་རབ་ཙམ་ཏེ་བཙུགས་པའི་མར་མེ་དང༌། །དུས་གནས་དུ་ནི་གང་གིས་ཕུལ་བ་བས། །བསྙེན་གནས་སྡོམ་པ་བསྲུང་བའི་དུས་དེར་ནི། །མར་ཁུ་ཐིག་པ་ཙམ་ལ་སྡོང་བུའི་སྙིང༌། །ཁབ་རྩེ་ཙམ་བཙུགས་མར་མེ་ཕུལ་གྱུར་ན། །སྔ་མ་ལས་ཀྱང་ཕན་ཡོན་རྒྱ་ཆེར་ཐོབ། །བསྙེན་གནས་བསྲུང་བའི་ཉི་མར་ཚོགས་ཆེན་པོ། །བསགས་ན་ཕྱི་མར་འདོད་ཁམས་ལྷ་རུ་སྐྱེ། །ཚོགས་བསགས་འབྲིང་གིས་ཕྱུག་པོའི་མིར་སྐྱེ་ཞིང༌། །ཚོགས་བསགས་ཆུང་ངུའི་མི་ལུས་གཙང་མ་ཐོབ། །ཚེས་བརྒྱད་ཉིན་བར་བསྙེན་གནས་ལེགས་བསྲུང་ན། །བཅད་གཏུབ་དམྱལ་བའི་གནས་ལས་ཐར་འགྱུར་ཞིང༌། །བསྐལ་པ་སུམ་ཅུའི་སྡིག་པ་འདག་པར་འགྱུར། །ཉ་ལ་བསྙེན་གནས་སྡོམ་པ་བསྲུང་གྱུར་ན། །བཟོད་དཀའི་གྲངས་པའི་དམྱལ་བ་ལས་ཐར་ནས། །བསྐལ་པ་སུམ་ཅུར་བསྔགས་པའི་སྡིག་པ་བྱང༌། །གནམ་གང་ཉིན་པར་བསྙེན་གནས་བསྲུང་གྱུར་ན། །ཉམས་ཐག་ཚ་བའི་དམྱལ་བ་ལས་ཐར་སྟེ། །བསྐལ་པ་བརྒྱ་ཡི་སྒྲིབ་པ་བྱང་ཞེས་གསུང༌། །བསྙེན་གནས་བསྲུང་ལའང་ཕན་ཡོན་དེ་འདྲ་ན། །ཐེག་ཆེན་སྨྱུང་གནས་སྡོམ་པ་ཚུལ་བཞིན་དུ། །བསྲུང་ལ་ཕན་ཡོན་ཚད་མེད་སྨྲོས་ཅི་དགོས། །སྔོན་ཚེ་སྟོབས་ཆེན་སྡིག་ལྡན་མཛེ་མོ་ལ། །སེམས་དཔའ་ཆེན་པོ་ཟླ་བ་རྒྱལ་མཚན་གྱིས། །ཆོས་འདིའི་སྒོ་ནས་ཡར་ལ་དྲོངས་པའི་ཚུལ། །ལེགས་པར་བསམ་ནས་སྐྱེ་བོ་ཕོ་མོ་རྣམས། །འབད་པ་དུ་མས་སྨྱུང་གནས་བསྲུང་བར་མཛོད། །གལ་ཏེ་རང་ཉིད་བསྲུང་བར་མི་ནུས་ཀྱང༌། །གཞན་གྱིས་བསྲུང་ལ་འཚོ་བ་བསྙེན་བཀུར་དང༌། །སྤོས་དང་མེ་ཏོག་མར་མེ་ཕྱག་མཆོད་གྱིས། །སྨྱུང་གནས་བསྲུང་བ་རྣམས་ཀྱི་འདི་ལྟ་སྟེ། །ནད་ཀྱི་མ་ནུས་པ་ལ་ཉེས་པ་མེད། །ནད་དྲག་ཚེ་ན་མ་བསྲུང་སྡོམ་པ་ཤོར། །བརྗེད་ནས་ཟས་ཟོས་སོགས་ལ་དྲན་མ་ཐག །བཤགས་སྟེ་བསྲུང་ན་ཉེས་པ་ཡོད་མ་ཡིན། །ཚོགས་ཀྱི་འཁོར་ལོའི་རྫས་ལ་ལོངས་སྤྱོད་ཀྱང༌། །སྡོམ་པ་འཆོར་བ་མ་ཡིན་དེའི་འཕྲོ་ནས། །མ་བསྲུང་སྡོམ་པ་འཆོར་བས་བསྲུང་བར་བྱ། །དེ་ལྟར་བཤད་པའི་སྨྱུང་བར་གནས་པའི་ཚུལ། །སྦྱོར་དངོས་གཉིས་ལ་ཚར་རེ་བརྩིས་པ་ཡི། །དག་ཚར་བརྒྱད་ལ་དཀར་པོ་ཆ་བརྒྱད་གྲགས། །དེ་བཞིན་བསྲུང་བའི་མི་དེ་ཤི་མ་ཐག །བདེ་བ་ཅན་གྱི་ཞིང་དུ་ངེས་པར་སྐྱེ། །ཚར་གཅིག་གིས་ཀྱང་ངན་འགྲོར་མི་གཏོང་ན། །སྤྱན་རས་གཟིགས་ཀྱི་དབུ་སྙུང་ཞལ་གྱིས་འཆེས། །ཐེ་ཚོམ་སྤངས་ཏེ་དགའ་བ་བསྒོམས་ཤིང་ཨང༌། །འདིར་འབད་དགེ་བས་དྲིན་ཅན་ཕ་མའི་གཙོས། །ནམ་མཁའ་མཉམ་པའི་འགྲོ་བ་མ་ལུས་པ། །གཟི་བརྗིད་འོད་དཔག་མེད་དང་མཉམ་པར་ཤོག །དེ་ལྟར་སྨྱུང་གནས་ཀྱི་ཕན་ཡོན་མདོ་ཙམ་བསྟན་པ་འདི་ནི་རང་བཟོ་དང་བ་ཡམ་སྨྱུག་ཙམ་མ་ཡིན་པར་རྒྱུད་དང་བྱང་སེམས་ཟླ་བ་རྒྱལ་མཚན་གྱི་རྣམ་ཐར་སོགས་དང་མཁས་གྲུབ་དུ་མའི་གསུང་སྒྲོས་དང་མི་འགལ་བ་བྱས་ཏེ་སྐྱེ་བོ་ཀུན་ལ་ཕན་བཏགས་པའི་སླད་དུ་དུས་ཀྱི་རྒྱལ་པོ་ས་ག་ཟླ་བའི་ཡར་ཚེས་བཟང་པོ་ལ་འཕགས་མཆོག་འཇིག་རྟེན་དབང་ཕྱུག་གིས་བྱིན་གྱིས་བརླབས་པའི་གནས་མཆོག་ཟེ་གདོང་བསམ་གཏན་གླིང་དུ་སྦྱར་བ་པོ་ནི་དུས་མཐའི་བཙུན་གཟུགས་སྙོམས་ལས་པ་སངས་རྒྱས་རྡོ་རྗེའོ། །འདིས་ཀྱང་ཡིད་ཅན་མཐའ་དག་འཕགས་མཆོག་གྲུ་འཛིན་བདག་པོའི་རྗེས་སུ་འཛིན་པའི་རྒྱུར་གྱུར་ཅིག །།
དུས་ཁྲིམས་ཡན་ལག་བརྒྱད་པའི་རྣམ་བཤད་བཞུགས་སོ།།
བླ་མ་དང་མགོན་པོ་སྤྱན་རས་གཟིགས་ལ་ཕྱག་འཚལ་ལོ། གསོ་སྦྱོང་ཡན་ལག་བརྒྱད་པ་ཞེས་གྲགས་པ་འདི་ཉིད་ཀྱི་ཚུལ་བཞིན་བསྲུང་བར་འདོད་ན་བསླབས་པ་དེའི་གྲངས་དང་ངོ་བོ་ཙམ་མ་ཤེས་ན་སྨྱུང་གནས་དང་བསྙེན་གནས་ཐེག་ཆེན་གསོ་སྦྱོང་བཅས་ཁུལ་བྱས་ཀྱང་མུ་ནག་ཏུ་མདའ་འཕེན་པ་འདྲ་བས། དེས་ན་འདི་ཡི་རྣམ་དབྱེ་བཤད་པ་ལས། སྡོམ་པ་ནི་རང་ལུགས་རྡོར་སེམས་ལས། །
རྩ་བཞི་སྤོངས་པ་ཚུལ་ཁྲིམས་ཡན་ལག་དང༌། །
ཆང་སྤོང་བག་ཡོད་ཡན་ལག་མལ་ཆེ་མཐོ། །
གར་ཕྲེང་ལ་སོགས་ཕྱི་དྲོའི་ཁ་ཟས་གསུམ། །
བརྟུལ་ཞུགས་ཡན་ལག་བསྙེན་གནས་སྡོམ་པ་ཡིན། །
ཞེས་གསུངས་པ་བཞིན་སོ་ཐར་རིགས་བརྒྱད་ཀྱི་ནང་གསེས་ཁྱིམ་པའི་ཕྱོགས་ཀྱི་དུས་ཁྲིམས་ཡན་ལག་བརྒྱད་པོ་འདི་དང༌། ཐེག་ཆེན་གསོ་སྦྱོང་དང་བསྙེན་གནས་རྣམས་རིམ་པས་ཀུན་སློང་བྱང་ཆུབ་སེམས་ཀྱིས་ཟིན་པ་དང༌། སྔགས་བྱ་རྒྱུད་དང་འབྲེལ་བ་ལས་གོང་མ་གོང་མ་གཙོ་བོ་ལས་བསྲུང་མཚམས་ལ་བྱེ་བྲག་ཡོད་པས། དེས་ན་ཡན་ལག་བརྒྱད་པོ་དེ་ཡང་གོང་གི་ལུང་དོན་ལྟར་ཡན་ལག་གསུམ་དུ་བསྡུ་ན་ཚུལ་ཁྲིམས་ཀྱི་ཡན་ལག་དང༌། བག་ཡོད་པའི་ཡན་ལག་དང༌། བརྟུལ་ཞུགས་ཀྱི་ཡན་ལག་གོ། །དང་པོ་ལ་ནང་གསེས་དབྱེ་ན་བཞི་སྟེ། སྲོག་གཅོད་པ། མ་བྱིན་པ་ལེན་པ། མི་ཚང་སྤྱོད་པ། རྫུན་སྨྲ་བའོ། །དང་པོ་ནི།
ཅེས་པས་རབ་བྱུང་སྐབས་ཀྱི་རྩ་གཞི་ལྟར་བཞི་མ་ཡིན་པ་སོགས་མོ་དགོས་པས་ཉིན་ཞག་ཁྲུག་གཅིག་པར་ཐ་ན་ཤིག་དང་སྲོ་མ་ཡན་ཆད་སེམས་ཅན་དབུགས་ཀྱིས་ཐོག་ཚད་མི་གསོད་པ་དང༌། གཉིས་པ་ནི།
ཞེས་པས་རིན་ཚང་བ་མི་དགོས་པར་ཁབ་དང་སྐུད་པ་ཡན་ཆད་མ་བྱིན་པ་མི་ལེན་པ་དང༌། གསུམ་པ་ནི།
ཅེས་པས་མི་གཙང་སྤྱོད་ལོག་གཡེམ་དང་བཅས་པ་མ་ཟད་ཆགས་སེམས་ཀྱིས་ཕན་ཚུན་བལྟ་རིག་ཙམ་ཡང་མི་བྱ་བ་དང༌། བཞི་པ་ནི།
ཞེས་པ་རྫུན་གྱི་རིགས་ཕྲ་མོ་ཙམ་ཡང་རྩེད་མོའི་ཕྱིར་དུའང་མི་སྨྲའོ། །རྩ་བའི་གཉིས་པ་བག་ཡོད་པའི་ཡན་ལག་ནི་གཅིག་སྟེ།
སྐྱོན་ནི་མང་པོ་ཉེར་བསྟན་པའི། །
ཆང་ནི་ཡོངས་སུ་སྤང་བར་བྱ། །
ཞེས་པས། ཕབ་གྱིས་བཏབ་པའི་ཆང་གི་རིགས་རྩ་རྩེའི་ཟིལ་པ་ཙམ་ཡང་སྤངས་པའོ། །རྩ་བའི་གསུམ་པ་བརྟུལ་ཞུགས་ཀྱི་ཡན་ལག་ནི་གསུམ་སྟེ། གར་སོགས་ཕྲེང་སོགས་དང༌། མལ་སྟན་ཆེ་མཐོ་དང༌། ཕྱི་དྲོའི་ཁ་ཟས་སྤོང་པའོ།
དང་པོ་གར་སོགས་གསུམ་ནི།
དྲི་དང་ཕྲེང་བ་དང་ནི་རྒྱན། །
གར་དང་གླུ་སོགས་སྤང་པར་བྱ། །
ཞེས་པས་ཕྲེང་སོགས་གསུམ་ཡང་སྟོན་ནོ། །དཀོན་མཆོག་མཆོད་པ་སོགས་ཆོས་ལྡན་གྱི་དགོས་པ་མེད་པར་རྒོད་བག་གིས་ལུས་ཀྱི་སྒོ་ནས་བྲོ་གར་བྱེད་པ། ངག་གིས་གླུ་ལེན་པ་དང༌། ལག་པ་རོལ་མོ་འཁྲོལ་བ་གསུམ་སྤངས་པའོ། །གཉིས་པ་ཕྲེང་སོགས་གསུམ་ནི། ལུས་ལ་སྔར་འདོགས་བཞིན་མ་ཡིན་པའི་མཛེས་ནོར་མཆོས་སུ་ཕྲེང་བ་དང་གྲི་གུ་སོགས་འདོག་པ་དང༌། ཁ་དོག་བཟང་ཕྱིར་སྨུག་རྩི་སོགས་བྱུག་པ་དང༌། དྲིའི་ཕྱིར་ཙན་དན་དང་གླ་རྩི་སོགས་ལུས་ལ་བྱུག་པ་སྤངས་པའོ།
གཉིས་པ་མལ་ཆེ་མཐོ་ནི།
ཞེས་པས་བ་སོ་དང་རིན་པོ་ཆེའི་ཁྲི་སོགས་རིན་ཐང་ཆེ་བ་དང༌། ཆོས་འཆད་པ་པོ་མིན་བཞིན་དུ་ཁྲུ་གང་ལས་མཐོ་བའི་ཁྲི་ལ་འདུག་པ་སྤངས་པའོ།
གསུམ་པ་ཕྱི་དྲོའི་ཁ་ཟས་ནི།
ཅེས་པས་འཛམ་གླིང་དུ་ཉི་མ་ཕྱེད་ཡོལ་ཕན་ཆད་ཀ་ར་བུ་རམ་སྦྲང་གསུམ་ལས། ཞོ་འོ་ངད་ཤིང་ཏོག་སོགས་འདུལ་བ་ནས་དུས་བཏུང་གི་ཟས་སུ་གསུངས་པ་རྣམས་ཀྱང་ནམ་གྱི་མཐའ་སྐྱ་རེང་མ་ཤར་བར་དུ་སྤོང་པའོ། །བརྒྱད་པོ་དེ་ལ་དུས་ཁྲིམས་ཟེར་བའི་རྒྱུ་མཚན་ཡང༌། གཏན་ཁྲིམས་ལྟར་དུས་རིང་པོ་མིན་པར་ཉ་སྟོང་བརྒྱད་སོགས་རེས་འགའ་ལ་སྡོམ་པ་ལེན་ཅིང་ཉིན་ཞག་ཁྲུག་གཅིག་ནས་གཏོང་འགྲོ་བས་ན་དེ་སྐད་དུ་གྲགས་སོ། །སྤྱིར་བཏང་ཐེག་ཆེན་གསོ་སྦྱོང་དང༌། བསྙེན་གནས་བསྲུང་བ་ལ་གོང་དུ་བཤད་པ་ལྟར་ལག་ལེན་བཏབ་པས་འཐུས་ལ། སྨྱུང་གནས་ལ་དམིགས་བསལ་དུ་ཡན་ལག་གཞན་འདྲ་བ་ལ་ཕྱི་དྲོའི་ཁ་ཟས་སྤོང་བའི་ཡན་ལག་ནི། སྨྱུང་གནས་ལ་ཆ་རེར་སྦྱོར་དངོས་གཉིས་རེ་བརྩིས་པའི་སྦྱོར་བའི་ཉིན་སྔར་ལྟར་དང༌། དངོས་གཞིའི་ཉིན་ནས་རྟོག་གཅིག་དང་ཆུ་ཐིག་ཙམ་ཡང་བཟའ་བཏུང་མི་བྱ་ཞིང༌། མཆིས་མ་ཡང་ཕྱིར་འབོ་བའི་ལུགས་ཡོད་པར་གྲགས་ཀྱང༌། དེང་སང་དེ་འདྲ་ལག་ལེན་བྱེད་པ་མ་མཐོང་ནས་ཀུན་མཐུན་བྱས་ན་ལེགས་སྙམ། དེར་མ་ཟད་དངོས་གཞི་རྫོགས་པ་སྐྱ་རེང་ཤར་མཚམས་ཡིན་པས། ཡུལ་སྲོལ་འགའ་རེ་ནམ་སྐྱ་རེངས་མ་ཤར་གོང་དུ་ཐོར་ཐུག་འཐུང་བ་ནི་ཧ་ཅང་མི་རིག་ཏེ། དེས་ནམ་སྐྱ་མདའ་སྐྱོངས་པ་དང་ཐོར་ཐུག་བཏང་ན་རུང༌། དེ་ཡང་དྭགས་པོ་སོགས་རི་ཁྲོད་ཁ་ཅིག་ལྟར་བག་ཐུག་སྣ་ལ་ཐུག་པ་དེ་དང་ཙམ་སྐྱོ་ལྷག་པ་སོགས་ནི་ཁུངས་བཙུན་གྱི་ཕྱག་བཞེས་དང་འགལ་ཚབ་ཆེ་བས། རྩམ་ཐུག་སླ་མོ་བཞིན་སྣང་བ་ཕོར་བ་གང་ངམ་དོ་ལས་ལྷག་པ་མི་འཐུང་བར་གསུང་བས། ལག་ལེན་དོན་ཕྱོགས་ལ་བྱས་ན་དེ་ཙམ་ཚོགས་རྫོགས་སྟོབས་ཆེ་བས། མིག་ལྟོས་ངན་པའི་རྗེས་རྒྱུག་མི་བྱའོ། །དེ་ལྟར་སྤང་བླང་གིས་གནས་མ་ནོར་བ་ཤེས་ནས་བསྙེན་གནས་སོགས་ཚར་གཅིག་ཙམ་བསྲུང་ན་ཡང་ཕན་ཡོན་དཔག་ཏུ་མེད་པ་འབྱུང་བར་གསུང་པས་གོང་དུ་ཁ་ཚང་བྲིས་པ་ལ་གསལ། མདོར་ཧྲིལ་གྱིས་དྲིལ་ན་ད་ལྟ་མི་ལུས་ཐོབ་པ་ཚེ་སྔོན་ཚུལ་ཁྲིམས་བསྲུང་བའི་འབྲས་བུ་ཡིན། ད་ལྟ་ལོངས་སྤྱོད་ཆེ་བ་ཚེ་སྔོན་སྦྱིན་པ་བཏང་བའི་འབྲས་བུ་ཡིན། ད་ལྟ་གཟུགས་བྱད་མཛེས་པ་ཚེ་སྔོན་བཟོད་པ་བསྒོམ་པའི་འབྲས་བུ་ཡིན་པས། ཕྱི་མ་མཐོ་རིས་ཐོབ་པ་ལ་ཡང་ད་ལྟ་སྨྱུང་གནས་སོགས་ཚུལ་ཁྲིམས་ཀྱི་རྒྱུ་ལ་འབད་པ་གལ་པོ་ཆེ་ཡིན་ཞིང༌། དེ་ཡང་བསྲུང་མཚམས་ཤེས་པ་ལ་རག་ལས་པས། རིག་འཛིན་འཇིགས་གླིང་གིས།
ཞེས་གསུངས་པ་ལྟར་རོ། །ཅེས་པ་འདི་ཡང་ཟེ་མོ་དགོན་གྱི་བཙུན་མ་རྣམས་ལ་ཕན་ཏུ་རེ་བས་ཨ་ཧྲལ་ཕྱི་ཐུལ་ཅན་གྱི་ས་ཟླའི་ཉ་ལ་བྲིས་སུ་བསྟར་བ་དགེ་ལེགས་དང་འགྲོ་དོན་འཕེལ་བར་གྱུར་ཅིག །སྨྲས་པ།
འགྲིགས་འགྲིགས་ཚིག་ལ་མི་ཆེ་འཁྱོངས་བ་རྣམས། །
བདེ་བདེ་ལཀྵི་ཀ་རའི་གཤེགས་ཤུལ་ནས། །
བརྟན་བརྟན་སྨྱུང་གནས་མཁར་མ་ལེགས་ཐོགས་ཏེ། །
མྱུར་མྱུར་སྲིད་ལས་བྲོས་ན་ཆོག་པ་བས། །
ཅེས་ཀྱང་ངོ༌། །བཀྲ་ཤིས།། །།
